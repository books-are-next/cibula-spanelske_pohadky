<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>spanelske_pohadky-28</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="spanelske_pohadky-28" xml:lang="cs-CZ">
		<div class="Z-kladn--textový-r-meček">
			<p id="_idParaDest-30" class="MLP_uroven2_kapitola ParaOverride-1">Tři dary</p>
			<p class="MLP_text_bez1radku ParaOverride-1">Jednou dávno žili dva bratři, Pedro a&#160;Juan. Jíst neměli co, a&#160;tak se vydali do světa. Přišli na rozcestí, chvíli uvažovali kudy dál, až nakonec řekl Pedro Juanovi:</p>
			<p class="MLP_text ParaOverride-1">„Ty půjdeš jednou cestou, já půjdu druhou. Za sedm dní se tady znovu setkáme a&#160;uvidíme, kdo měl víc štěstí.“</p>
			<p class="MLP_text ParaOverride-1">Rozloučili se a&#160;každý zamířil na jinou stranu. Pedro právě stoupal do strmého kopce, když znenadání potkal neznámého muže. Měl pěkné oblečení a&#160;na první pohled vypadal jako bohatý a&#160;urozený pán. Pedro pozdravil a&#160;pán se zeptal:</p>
			<p class="MLP_text ParaOverride-1">„Kam jdeš, člověče?“</p>
			<p class="MLP_text ParaOverride-1">„Jdu do světa za chlebem,“ odpověděl Pedro, „protože mám hlad.“</p>
			<p class="MLP_text ParaOverride-1">Pán se zasmál.</p>
			<p class="MLP_text ParaOverride-1">„To je náhoda, já zrovna hledám sluhu! Pojď sloužit ke mně! Když mi budeš tři dny dobře sloužit, dostaneš tolik peněz, že ti stačí až do smrti.“</p>
			<p class="MLP_text ParaOverride-1">Pedro rád souhlasil.</p>
			<p class="MLP_text ParaOverride-1">Neznámý ho zavedl do jeskyně v&#160;hlubokém lese. Uprostřed jeskyně hořela na kameni velká svíčka, u&#160;stěny stála postel a&#160;u&#160;postele byl stůl s&#160;lavicí. Pán ukázal na svíčku a&#160;řekl:</p>
			<p class="MLP_text ParaOverride-1">„Nesmíš ji spustit z&#160;očí ani na chvíli. Jakmile plamínek ukáže k&#160;posteli, půjdeš si hned lehnout. To je všechno, co od tebe žádám.“</p>
			<p class="MLP_text ParaOverride-1">Sotva to řekl, zmizel. Pedro si liboval:</p>
			<p class="MLP_text ParaOverride-1">„Taková služba se mi docela líbí!“</p>
			<p class="MLP_text ParaOverride-1">Posadil se na kámen a&#160;nespustil svíčku z&#160;očí. Náhle ho ovanul průvan, plamínek se zatřepetal a&#160;ukázal k&#160;posteli. Pedro se uložil, dal si ruce pod hlavu a&#160;začal dřímat.</p>
			<p class="MLP_text ParaOverride-1">Najednou se ozval ze tmy veliký rachot, jako by padaly skály. Po chvíli začal rachot slábnout, tu a&#160;tam se ještě udrolil drobný kamínek a&#160;bylo ticho.</p>
			<p class="MLP_text ParaOverride-1">Pedro si umínil: Jakmile se ráno rozední, půjdu pryč. Takový rámus se nedá vydržet!</p>
			<p class="MLP_text ParaOverride-1">Když se za svítání probudil, stál před ním neznámý a&#160;řekl:</p>
			<p class="MLP_text ParaOverride-1">„Pověz mi, jak se ti spalo?“</p>
			<p class="MLP_text ParaOverride-1">„Celou noc jsem oko nezamhouřil,“ postěžoval si Pedro. „Už tady nezůstanu ani na chvíli.“</p>
			<p class="MLP_text ParaOverride-1">„To je škoda,“ pokýval neznámý hlavou, „protože když odejdeš, nic ti nezaplatím. A&#160;teď se pojď najíst.“</p>
			<p class="MLP_text ParaOverride-1">Posadili se ke stolu, najedli se masa a&#160;napili vína. Pedro si otřel mastnou bradu rukou a&#160;řekl:</p>
			<p class="MLP_text ParaOverride-1">„Když se člověk pořádně nají, hned se na všechno dívá jinak. Teď se mi zdá, že se v&#160;téhle studené díře přece jen dá vydržet.“</p>
			<p class="MLP_text ParaOverride-1">„Tak hlídej zase svíčku a&#160;dělej, co umíš,“ řekl pán a&#160;odešel.</p>
			<p class="MLP_text ParaOverride-1">Sotva večer Pedro ulehl, ozvalo se ze všech stran dunění, jako by padaly hory.</p>
			<p class="MLP_text ParaOverride-1">Pedro ležel na posteli a&#160;umiňoval si: Jakmile se ráno rozední, odejdu. Kdo má poslouchat takový rámus?</p>
			<p class="MLP_text ParaOverride-1">Tentokrát trvalo dunění skoro celou noc. Pedro usnul až pozdě k&#160;ránu; sotva však zamhouřil oči, už stál u&#160;něho pán a&#160;prudce s&#160;ním lomcoval.</p>
			<p class="MLP_text ParaOverride-1">„Tak jak ses vyspal?“ zeptal se zvědavě.</p>
			<p class="MLP_text ParaOverride-1">Pedro se posadil, zívl a&#160;řekl zamračeně:</p>
			<p class="MLP_text ParaOverride-1">„V&#160;takovém hluku se nedá spát! Už se mi tu nelíbí, jdu domů.“</p>
			<p class="MLP_text ParaOverride-1">„Tvoje škoda,“ odpověděl pán, „protože když odejdeš, nic ti nezaplatím. A&#160;teď se pojď najíst.“</p>
			<p class="MLP_text ParaOverride-1">Usedli ke stolu, najedli se masa a&#160;napili vína. Pedro si otřel bradu a&#160;řekl vesele:</p>
			<p class="MLP_text ParaOverride-1">„Když se člověk pořádně nají, hned všechno vypadá jinak! Tak mi připadá, že tu přece jen zůstanu.“</p>
			<p class="MLP_text ParaOverride-1">Pán zmizel a&#160;Pedro zůstal sám. Když dostal hlad, najedl se masa, když dostal žízeň, napil se vína.</p>
			<p class="MLP_text ParaOverride-1">Jakmile se začalo stmívat, posadil se ke svíčce. Náhle zavanul jeskyní studený průvan, plamínek svíčky se ohnul a&#160;Pedro skočil do postele. A&#160;nastal takový hluk, jako by se bořil celý svět. Někde docela blízko řinčely řetězy a&#160;znenadání kdosi zvolal ze tmy nad Pedrovou hlavou:</p>
			<p class="MLP_text ParaOverride-1">„Běda! Já padám!“</p>
			<p class="MLP_text ParaOverride-1">Pedro se posadil a&#160;hlas zaúpěl znovu:</p>
			<p class="MLP_text ParaOverride-1">„Běda, já padám!“</p>
			<p class="MLP_text ParaOverride-1">Pedro se dopálil a&#160;zvolal:</p>
			<p class="MLP_text ParaOverride-1">„Tak si padej a&#160;nech člověka spát!“</p>
			<p class="MLP_text ParaOverride-1">Na podlahu jeskyně spadly mužské nohy a&#160;znovu se ozvalo:</p>
			<p class="MLP_text ParaOverride-1">„Běda, já padám!“</p>
			<p class="MLP_text ParaOverride-1">„Tak jen si padej,“ řekl Pedro a&#160;obrátil se na bok.</p>
			<p class="MLP_text ParaOverride-1">Na podlahu jeskyně spadl trup bez hlavy a&#160;ze tmy se ozvalo znovu:</p>
			<p class="MLP_text ParaOverride-1">„Běda, já padám!“</p>
			<p class="MLP_text ParaOverride-1">Teď už toho měl Pedro právě dost. Posadil se a&#160;vykřikl:</p>
			<p class="MLP_text ParaOverride-1">„Tak jen si padej, ale spadni už celý, ať mám od tebe pokoj!“</p>
			<p class="MLP_text ParaOverride-1">Sotva to řekl, ze tmy spadly ruce a&#160;hned po nich hlava. Části těla se spojily a&#160;před Pedrem stál pán, který ho vzal do služby. Přistoupil blíž k&#160;posteli a&#160;řekl:</p>
			<p class="MLP_text ParaOverride-1">„Vydržel jsi tady tři noci a&#160;tím jsi mě zachránil. Dám ti za dobrou službu tři dary: opasek, pokrývku a&#160;meč.“</p>
			<p class="MLP_text ParaOverride-1">„Co si počnu s&#160;opaskem, pokrývkou a&#160;mečem?“ zeptal se Pedro. „Tak se mi zdá, že jsme se dohodli na něčem docela jiném!“</p>
			<p class="MLP_text ParaOverride-1">„Jenom se neukvapuj,“ řekl pán. „Z&#160;opasku si můžeš vybírat tolik peněz, kolik jen budeš chtít, a&#160;nikdy nezůstane prázdný.“</p>
			<p class="MLP_text ParaOverride-1">„To už je lepší,“ přikývl Pedro. „A&#160;co ta pokrývka? Je aspoň teplá?“</p>
			<p class="MLP_text ParaOverride-1">„Stačí, když se na ni posadíš a&#160;řekneš: Pokrývko, sem! Pokrývko, tam! Do Segovie, do Toleda, do Madridu&#160;– kam jen budeš chtít. Pokrývka tě tam hned odnese.“</p>
			<p class="MLP_text ParaOverride-1">„No dobrá,“ řekl Pedro bez veliké radosti. „A&#160;co s&#160;mečem?“</p>
			<p class="MLP_text ParaOverride-1">„S&#160;tím mečem vždycky zvítězíš, i&#160;když budeš mít proti sobě sebe­větší přesilu.“</p>
			<p class="MLP_text ParaOverride-1">Pedro si vzal opasek, pokrývku a&#160;meč, vyšel z&#160;jeskyně a&#160;rovnou cestou zamířil k&#160;domovu. Na rozcestí v&#160;trávě už seděl jeho bratr a&#160;čekal.</p>
			<p class="MLP_text ParaOverride-1">„Tak co, Juane,“ zeptal se Pedro, „jak jsi pořídil ve světě?“</p>
			<p class="MLP_text ParaOverride-1">Juan však jen mávl rukou a&#160;mlčel.</p>
			<p class="MLP_text ParaOverride-1">„Moc sis toho nevysloužil,“ řekl Pedro. „To já jsem si přinesl ze služby aspoň opasek, pokrývku a&#160;meč.“</p>
			<p class="MLP_text ParaOverride-1">Juan si všechno prohlédl a&#160;zeptal se nedůvěřivě:</p>
			<p class="MLP_text ParaOverride-1">„Pedro, bratře, komu jsi to vzal?“</p>
			<p class="MLP_text ParaOverride-1">„Nikomu jsem to nevzal! Povídám, že jsem si to vysloužil! Jenom vlastně nevím u&#160;koho.“</p>
			<p class="MLP_text ParaOverride-1">Pak vybral z&#160;opasku peníze a&#160;dal je bratrovi. A&#160;dal mu jich tolik, že si Juan postavil novou chalupu, nakoupil si krávy a&#160;pole a&#160;dobře si žil.</p>
			<p class="MLP_text ParaOverride-1">Pedro zatím užíval svých darů. Chvíli byl v&#160;Toledu, chvíli v&#160;Bar­celoně, pak zamířil na své pokrývce do Granady. Bojoval s&#160;loupežníky v&#160;Aragonu a&#160;s&#160;Maury v&#160;Andalusii. A&#160;protože měl v&#160;ruce kouzelný meč, vždycky zvítězil.</p>
			<p class="MLP_text ParaOverride-1">Zanedlouho si o&#160;něm vyprávěla celá země. Doslechl se to i&#160;sám král a&#160;přikázal, aby k&#160;němu Pedro přišel na královský zámek.</p>
			<p class="MLP_text ParaOverride-1">Sotva se před ním Pedro objevil, řekl král netrpělivě:</p>
			<p class="MLP_text ParaOverride-1">„Dej mi ty tři kouzelné věci! Když mi je dáš, můžeš si vzít mou dceru za ženu.“</p>
			<p class="MLP_text ParaOverride-1">Pedro rychle přemýšlel: když si vezme princeznu za ženu, zůstane opasek, pokrývka i&#160;meč stejně v&#160;rodině, a&#160;jednou je beztak dostane zase zpátky. A&#160;také si říkal, že ty tři věci budou u&#160;krále v&#160;dobrých rukou a&#160;že jich jistě použije k&#160;prospěchu všech svých poddaných. A&#160;tak mu dal opasek, pokrývku i&#160;meč.</p>
			<p class="MLP_text ParaOverride-1">Když král dostal, co chtěl, zavolal stráže a&#160;dal Pedra vyhnat za brány města.</p>
			<p class="MLP_text ParaOverride-1">„Já bloud,“ říkal si Pedro, „já hlupák, já blázen! Takový je tedy náš král! Takové je tedy královské slovo!“</p>
			<p class="MLP_text ParaOverride-1">Ale co mohl dělat? Pustil se znovu do světa. Došel až do kraje, kde ho nikdo neznal, a&#160;přihlásil se do služby u&#160;jednoho urozence.</p>
			<p class="MLP_text ParaOverride-1">„Budeš mi dělat zahradníka,“ rozhodl pán. „Ale pamatuj si: na zahradě jsou olivy, pomeranče a&#160;jablka, těch si můžeš natrhat, kolik jen chceš. Ale jsou tam i&#160;broskve a&#160;hrušky; těch se nesmíš nikdy ani dotknout.“</p>
			<p class="MLP_text ParaOverride-1">Pedro šel do zahrady a&#160;řekl si: Však pán nezchudne, když si utrhnu jednu pěknou hrušku!</p>
			<p class="MLP_text ParaOverride-1">Utrhl si hrušku, snědl ji a&#160;hned mu na hlavě vyrostl velký roh.</p>
			<p class="MLP_text ParaOverride-1">To jsem tomu dal, řekl si Pedro. Ale co, snědl jsem hrušku, teď už je docela jedno, když sním i&#160;broskev. Utrhl šťavnatou broskev, snědl ji a&#160;roh zmizel.</p>
			<p class="MLP_text ParaOverride-1">„Takhle je to tedy!“ zaradoval se Pedro. „Ale to se mi náramně hodí!“</p>
			<p class="MLP_text ParaOverride-1">Natrhal si pytel broskví a&#160;pytel hrušek a&#160;řekl pánovi:</p>
			<p class="MLP_text ParaOverride-1">„Ze mne nikdy pořádný zahradník nebude. Půjdu dál do světa.“</p>
			<p class="MLP_text ParaOverride-1">Pán mu vyplatil trochu peněz, Pedro si za ně koupil dlouhý dok­torský plášť a&#160;vydal se rovnou cestou ke královskému zámku. Postavil se k&#160;bráně a&#160;začal nabízet své hrušky.</p>
			<p class="MLP_text ParaOverride-1">Hrušky byly veliké a&#160;voněly tak pěkně, že je hned koupil královský kuchař a&#160;dal je svému pánovi na stůl. Král, královna i&#160;princezna se do nich pustili a&#160;všem třem narostly na hlavě dlouhé rohy.</p>
			<p class="MLP_text ParaOverride-1">Královna bědovala, princezna plakala a&#160;král dal svolat všechny slavné lékaře své země. Potírali rohy všelijakými mastičkami, zasypávali je prášky, ale nic to nepomohlo, rohy nezmizely.</p>
			<p class="MLP_text ParaOverride-1">Když to trvalo tři dny, Pedro si oblékl doktorský plášť, zabušil na bránu a&#160;řekl:</p>
			<p class="MLP_text ParaOverride-1">„Slibuji, že vyléčím krále, královnu i&#160;princeznu.“</p>
			<p class="MLP_text ParaOverride-1">Přivedli ho ke králi. Pedro si důkladně prohlédl roh na královské hlavě a&#160;zeptal se zachmuřeně:</p>
			<p class="MLP_text ParaOverride-1">„Pročpak jste neodstranili ten roh hned první den, když se objevil? Teď už je tvrdý jako kámen! Nevím, nevím, jestli to dokážu! Nebude to lehká práce!“</p>
			<p class="MLP_text ParaOverride-1">„Dám ti všechno, co chceš,“ bědoval král, „jenom mě zbav té hrozné věci!“</p>
			<p class="MLP_text ParaOverride-1">„Dobrá,“ řekl Pedro, „tak mi dej kouzelný opasek. Potom ti roh odstraním.“</p>
			<p class="MLP_text ParaOverride-1">„Dám ti všechno na světě,“ zvolal král, „jenom opasek ti dát nemohu! Ten je pro mne moc důležitý!“</p>
			<p class="MLP_text ParaOverride-1">Pedro pokrčil rameny.</p>
			<p class="MLP_text ParaOverride-1">„Jak chceš. Nech si tedy opasek i&#160;roh a&#160;já zase půjdu.“</p>
			<p class="MLP_text ParaOverride-1">A&#160;už mířil ke dveřím. Královna viděla, že clíce opravdu odejít, a&#160;vykřikla zoufale na krále:</p>
			<p class="MLP_text ParaOverride-1">„To jsi takový lakomec? To jsou pro tebe peníze tak důležité, že raději strpíš, aby si lidé povídali, že mají rohatého krále?“</p>
			<p class="MLP_text ParaOverride-1">Král tedy s&#160;těžkým srdcem dal Pedrovi kouzelný opasek. Nepravý lékař požádal o&#160;sklenici vody, ukápl do ní šťávu z&#160;broskve, potřel roh a&#160;přikázal králi, aby zbytek broskve snědl. Sotva se tak stalo, roh zmizel.</p>
			<p class="MLP_text ParaOverride-1">„A&#160;teď já!“ zvolala královna. „Teď odstraň můj roh!“</p>
			<p class="MLP_text ParaOverride-1">Pedro jí prohlédl roh a&#160;řekl:</p>
			<p class="MLP_text ParaOverride-1">„Odstraním ho, když dostanu králův meč.“</p>
			<p class="MLP_text ParaOverride-1">„A&#160;ten já ti nedám!“ vykřikl král. „Ten ti nedám za nic na světě!“</p>
			<p class="MLP_text ParaOverride-1">Pedro se obrátil a&#160;zamířil ke dveřím.</p>
			<p class="MLP_text ParaOverride-1">Královna popadla krále za krk a&#160;začala křičet:</p>
			<p class="MLP_text ParaOverride-1">„Ty už roh nemáš, a&#160;mně může zůstat nadosmrti? Jen ať si královna chodí s&#160;rohem na hlavě, tobě to nevadí, tobě je to jedno!“</p>
			<p class="MLP_text ParaOverride-1">Král si povzdechl, přinesl meč a&#160;Pedro odstranil roh královně.</p>
			<p class="MLP_text ParaOverride-1">Sotva skončil, přiběhla v&#160;slzách princezna s&#160;velkým šátkem na hlavě, padla před Pedrem na kolena a&#160;prosila ho, aby ji zbavil té strašné věci.</p>
			<p class="MLP_text ParaOverride-1">„Proč ne,“ řekl Pedro. „Půjdeme na dvůr, posadíme se na jednu pěknou pokrývku a&#160;já tě vyléčím dřív, než se naděješ.“</p>
			<p class="MLP_text ParaOverride-1">Král věděl, že s&#160;Pedrem už nic nepořídí. Dal přinést pokrývku, princezna ji rozprostřela na dvoře a&#160;posadila se na ni. Pedro si sedl vedle ní a&#160;zvolal vesele:</p>
			<p class="MLP_text ParaOverride-1">„Pokrývko, do Toleda!“</p>
			<p class="MLP_text ParaOverride-1">A&#160;mžikem byli v&#160;Toledu.</p>
			<p class="MLP_text ParaOverride-1">Pedro řekl princezně:</p>
			<p class="MLP_text ParaOverride-1">„Když si mě vezmeš za muže, uzdravím tě. Když si mě nevezmeš, zůstane ti roh navždycky.“</p>
			<p class="MLP_text ParaOverride-1">Princezna ho objala a&#160;zvolala:</p>
			<p class="MLP_text ParaOverride-1">„Vezmu si tě, a&#160;jak ráda!“</p>
			<p class="MLP_text ParaOverride-1">Pedro jí dal tu nejkrásnější broskev a&#160;za chvíli roh zmizel, jako by nikdy nebyl. Hned po svatbě se posadil ženich s&#160;nevěstou znovu na pokrývku a&#160;Pedro přikázal:</p>
			<p class="MLP_text ParaOverride-1">„Pokrývko, k&#160;mému bratrovi!“</p>
			<p class="MLP_text ParaOverride-1">A&#160;už se snesli na dvoře Juanovy chalupy.</p>
			<p class="MLP_text ParaOverride-1">Když Juan uviděl princeznu, užasl a&#160;zeptal se:</p>
			<p class="MLP_text ParaOverride-1">„Bratře, jak jsi to dokázal, že ti dal pan král svou jedinou dceru?“</p>
			<p class="MLP_text ParaOverride-1">„Nic není lehčího,“ odpověděl Pedro. „Posadil jsem se s&#160;ní na kouzelnou pokrývku a&#160;přikázal jsem: Pokrývko, honem do Toleda! A&#160;v&#160;Toledu jsem se s&#160;princeznou oženil. Co je na tom těžkého?“</p>
			<p class="MLP_text ParaOverride-1">Juan jen vrtěl hlavou a&#160;svému bratrovi tiše záviděl. Po nějaké době mu už záviděl tolik, že vzal potají pokrývku, rychle se na ni posadil a&#160;zvolal:</p>
			<p class="MLP_text ParaOverride-1">„Pokrývko, honem!“</p>
			<p class="MLP_text ParaOverride-1">Ale protože už zapomněl, co to vlastně bratr dál volal, spletl se a&#160;místo Do Toleda vykřikl: „Kolem dokola!“</p>
			<p class="MLP_text ParaOverride-1">Pokrývka se vznesla jako šíp a&#160;vířila v&#160;divokých kruzích kolem chalupy. Juan se tloukl o&#160;zdi, o&#160;střechu i&#160;o&#160;komín, poškrabal se o&#160;větve stromů, hlava se mu točila. Když už byl celý potlučený a&#160;poškrabaný a&#160;zbědovaný, vykřikl zoufale:</p>
			<p class="MLP_text ParaOverride-1">„Pokrývko, k&#160;mému bratru Pedrovi!“</p>
			<p class="MLP_text ParaOverride-1">Sotva to řekl, pokrývka se poslušně snesla Pedrovi k&#160;nohám. Od té chvíle už Juan svému bratrovi nikdy nezáviděl.</p>
			<p class="MLP_text ParaOverride-1">A&#160;žili šťastně, bez hádání, koroptvičky si nadívali. Mně dali kosti k&#160;obírání, dlouhý nos na mě udělali.</p>
		</div>
</body>
</html>