<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>spanelske_pohadky-16</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="spanelske_pohadky-16" xml:lang="cs-CZ">
		<div class="Z-kladn--textový-r-meček">
			<p id="_idParaDest-18" class="MLP_uroven2_kapitola ParaOverride-1">Zázračná flétna</p>
			<p class="MLP_text_bez1radku ParaOverride-1">Jeden muž měl tři syny: nejstaršího Matea, prostředního Manuela a&#160;nejmladšího Diega. Oba starší se nejmladšímu tak dlouho posmívali, že je slabý a&#160;hloupý a&#160;k&#160;ničemu, až všichni ve vsi uvěřili, že je to pravda. Nakonec uvěřil i&#160;otec a&#160;řekl Diegovi:</p>
			<p class="MLP_text ParaOverride-1">„Co s&#160;tebou, synku? Půjdeš k&#160;pánovi do služby a&#160;zkusíš pást ovce.“</p>
			<p class="MLP_text ParaOverride-1">Tak se stal nejmladší syn pasáčkem. Ráno vyhnal ovce na pastvinu, hlídal je, jak nejlíp uměl, a&#160;večer je zahnal zpátky do ovčince.</p>
			<p class="MLP_text ParaOverride-1">Jednou potkal na pěšině mezi lukami stařenku s&#160;rancem na zádech. Stařenka se zastavila, chvíli si chlapce prohlížela a&#160;pak se ho zeptala:</p>
			<p class="MLP_text ParaOverride-1">„Copak tu děláš? Snad nehlídáš ovce, takový malý?“</p>
			<p class="MLP_text ParaOverride-1">Diego přikývl:</p>
			<p class="MLP_text ParaOverride-1">„Hlídám, babičko. Bratři mě nemají rádi, myslí si, že jsem slabý a&#160;hloupý, a&#160;tak otec rozhodl, že budu pasáčkem.“</p>
			<p class="MLP_text ParaOverride-1">„Ale to není lehká práce!“ podivila se babička. „Stačíš je všechny uhlídat?“</p>
			<p class="MLP_text ParaOverride-1">„Musím,“ odpověděl Diego. „Ještě se mi neztratila ani jediná.“</p>
			<p class="MLP_text ParaOverride-1">„A&#160;máš nějaké přání?“ zeptala se babička. „Chtěl bys něco?“</p>
			<p class="MLP_text ParaOverride-1">Chlapec chvíli přemýšlel. Pak vykřikl:</p>
			<p class="MLP_text ParaOverride-1">„Chtěl bych flétnu!“</p>
			<p class="MLP_text ParaOverride-1">Stařenka sáhla do rance a&#160;dala mu malou flétnu, flétničku.</p>
			<p class="MLP_text ParaOverride-1">Sotva odešla, Diego začal hrát. A&#160;jak pískal, ovce zvedly hlavu, daly se do tance a&#160;tancovaly tak dlouho, dokud chlapec pískal. Teprve když přestal, lehly si do trávy a&#160;sotva popadaly dech.</p>
			<p class="MLP_text ParaOverride-1">Diego jim hrál každý den. Ovce tancovaly od rána do večera, ale přitom byly baculaté jako bochánky a&#160;bílá vlna jim jen svítila.</p>
			<p class="MLP_text ParaOverride-1">Ostatní pastýři nemohli pochopit, jak to pasáček dělá, že má ovce vypasené tak pěkně do kulata, začali ho potají sledovat a&#160;uviděli, že jim píská do tance. Běželi k&#160;pánovi a&#160;vyprávěli mu, že pasáček píská na flétnu a&#160;ovce při tom tancují na louce.</p>
			<p class="MLP_text ParaOverride-1">Pánovi se to zdálo divné, nechtěl jim věřit, ale nakonec se přece jen vydal za chlapcem. Přišel na louku a&#160;uviděl, že ovce leží v&#160;trávě s&#160;nataženýma nohama a&#160;sotva popadají dech. Zavolal pasáčka a&#160;vyptával se ho:</p>
			<p class="MLP_text ParaOverride-1">„Jak to, že se moje ovce nepasou? Jak to, že jsou tak unavené?“</p>
			<p class="MLP_text ParaOverride-1">„Pane,“ odpověděl Diego, „to je zas přejde. Trochu si zatancovaly a&#160;teď odpočívají.“</p>
			<p class="MLP_text ParaOverride-1">„Copak moje ovce opravdu dovedou tancovat?“ vykřikl pán. „To­mu nevěřím!“</p>
			<p class="MLP_text ParaOverride-1">Diego přiložil flétnu k&#160;ústům a&#160;začal pískat. Ovce vyskočily, seřadily se do kruhu a&#160;daly se do tance. Vyskakovaly a&#160;skákaly, hopsaly a&#160;podupávaly. Pán je chvíli užasle pozoroval, potom si začal pokyvovat hlavou, dával si takt rukou, podupával podpatkem, a&#160;za chvíli tancoval s&#160;ovcemi. Teď už tancoval i&#160;pasáček, hrál stále rychleji a&#160;rychleji, ovce rozpustile tancovaly a&#160;nejbláznivěji ze všech tancoval pán.</p>
			<p class="MLP_text ParaOverride-1">Konečně se Diego unavil, přestal pískat a&#160;lehl si do trávy. Ovce se uložily kolem něho a&#160;odpočívaly. Pán si umyl rozpálené tváře v&#160;potoce, vrátil se domů a&#160;vypravoval všechno své ženě.</p>
			<p class="MLP_text ParaOverride-1">Žena se zasmála a&#160;řekla:</p>
			<p class="MLP_text ParaOverride-1">„Tomu nevěřím! Kdo to jakživ viděl, aby ovce tancovaly?“</p>
			<p class="MLP_text ParaOverride-1">„Jen se běž podívat,“ řekl pán, „však se přesvědčíš!“</p>
			<p class="MLP_text ParaOverride-1">Žena se vydala na pastvinu k&#160;pasáčkovi. Vrátila se až večer, tváře měla červené a&#160;sotva stála na nohou.</p>
			<p class="MLP_text ParaOverride-1">„Je to pravda!“ řekla udýchaně svému muži. „Ovce tancovaly, i&#160;pasáček tancoval, a&#160;já s&#160;nimi! Když ten chlapec zapíská na flétnu, musí hned všechno tancovat!“</p>
			<p class="MLP_text ParaOverride-1">Pán se zamyslil a&#160;pak prohlásil:</p>
			<p class="MLP_text ParaOverride-1">„Jak to vypadá, když tancujeme na louce uprostřed ovcí a&#160;koz? Lidé o&#160;nás řeknou, že jsme se dočista zbláznili! Ten chlapec u&#160;nás nemůže zůstat!“</p>
			<p class="MLP_text ParaOverride-1">Vzkázali Diegovi, že ho už nepotřebují. Pasáček ještě naposled zahrál ovcím na flétnu a&#160;zamířil domů. Sotva odešel, ovce ulehly na palouku, nelákala je ani nejlepší tráva, hubly a&#160;hubly, tolik se jim stýskalo.</p>
			<p class="MLP_text ParaOverride-1">Diego se vrátil k&#160;otci a&#160;k&#160;bratrům a&#160;pověděl jim, že ho pán propustil. Bratři se mu posmívali, otec si jen povzdechl a&#160;řekl:</p>
			<p class="MLP_text ParaOverride-1">„Co se dá dělat, raději už zůstaň doma. Ať vydělávají na živobytí oba starší bratři.“</p>
			<p class="MLP_text ParaOverride-1">Nazítří poslal Matea, nejstaršího syna, aby prodal ve městě jablka. Mateo vzal koš s&#160;jablky a&#160;vydal se do města. Na pěšině v&#160;pastvinách potkal starou a&#160;shrbenou babičku.</p>
			<p class="MLP_text ParaOverride-1">Stařenka si ho prohlédla a&#160;zeptala se:</p>
			<p class="MLP_text ParaOverride-1">„Copak to neseš na prodej?“</p>
			<p class="MLP_text ParaOverride-1">„Copak bych nesl?“ odsekl Mateo. „Prodávám krysy!“</p>
			<p class="MLP_text ParaOverride-1">Stařenka jen smutně pokývala hlavou:</p>
			<p class="MLP_text ParaOverride-1">„Dobrá, chlapče, tak tedy prodávej krysy.“</p>
			<p class="MLP_text ParaOverride-1">Mateo přišel do města a&#160;začal vyvolávat:</p>
			<p class="MLP_text ParaOverride-1">„Kupte si jablíčka! Kupte si červená jablíčka!“</p>
			<p class="MLP_text ParaOverride-1">Když kolem něho stál celý zástup žen a&#160;mužů, otevřel koš a&#160;z&#160;koše začaly vyskakovat veliké krysy. Bylo jich snad tisíc, rozběhly se po náměstí, lidé křičeli a&#160;prchali na všechny strany. Když byl koš prázdný, vrhli se lidé na Matea a&#160;pořádně ho ztloukli.</p>
			<p class="MLP_text ParaOverride-1">Po nějaké době poslal otec druhého syna do města s&#160;košem pomerančů. Na pěšině v&#160;pastvinách potkal Manuel shrbenou stařenku. Usmála se na něj a&#160;zeptala se:</p>
			<p class="MLP_text ParaOverride-1">„Copak to prodáváš, chlapče?“</p>
			<p class="MLP_text ParaOverride-1">Manuel však neměl chuť do řeči a&#160;odpověděl mrzutě:</p>
			<p class="MLP_text ParaOverride-1">„Ptáky, co bych prodával!“</p>
			<p class="MLP_text ParaOverride-1">Babička pokývala hlavou.</p>
			<p class="MLP_text ParaOverride-1">„Dobrá, tak prodávej ptáky.“</p>
			<p class="MLP_text ParaOverride-1">Když přišel Manuel do města a&#160;otevřel koš, vyletělo z&#160;něho obrovské hejno ptáků. A&#160;bylo jich tolik, že jejich stín zakryl celé náměstí.</p>
			<p class="MLP_text ParaOverride-1">Manuel se vrátil smutně domů. Když Diego uviděl, jak dopadli jeho bratři, šel za otcem a&#160;řekl mu:</p>
			<p class="MLP_text ParaOverride-1">„Otče, teď půjdu do města já. Neboj se, uvidíš, že všechno dobře dopadne.“</p>
			<p class="MLP_text ParaOverride-1">Oba starší bratři se rozesmáli:</p>
			<p class="MLP_text ParaOverride-1">„Ty chceš jít do města? Když jsme nepořídili my dva, copak tam asi dokáže takový budižkničemu?“</p>
			<p class="MLP_text ParaOverride-1">Otec už nechtěl poslouchat jejich posměšky a&#160;řekl přísně:</p>
			<p class="MLP_text ParaOverride-1">„Jen ať jde! Ať ukáže, co umí! Třeba dopadne líp než vy!“</p>
			<p class="MLP_text ParaOverride-1">A&#160;dal mu koš plný nejkrásnějších hroznů.</p>
			<p class="MLP_text ParaOverride-1">Diego vzal koš a&#160;vydal se do města. Na pěšině uprostřed pastvin potkal stařenku.</p>
			<p class="MLP_text ParaOverride-1">„Copak to prodáváš?“ zeptala se stařenka a&#160;chlapec odpověděl:</p>
			<p class="MLP_text ParaOverride-1">„Prodávám hrozny. Vezmi si jeden a&#160;ochutnej.“</p>
			<p class="MLP_text ParaOverride-1">„Jsi hodný,“ řekla babička, „ale nechci. Jen jdi, jistě prodáš mnoho hroznů.“</p>
			<p class="MLP_text ParaOverride-1">Diego došel na tržiště a&#160;začal prodávat hrozny. A&#160;čím víc jich prodal, tím víc jich bylo v&#160;koši a&#160;tím byly krásnější a&#160;sladší. Když už měl měšec plný peněz, dal si koš na rameno a&#160;zamířil k&#160;domovu. A&#160;protože byl rád, že tak dobře pořídil, vytáhl flétnu a&#160;pískal si do kroku, aby mu cesta líp ubíhala.</p>
			<p class="MLP_text ParaOverride-1">Na pěšině v&#160;pastvinách potkal zase stařenku. Pozdravil ji a&#160;stařenka řekla:</p>
			<p class="MLP_text ParaOverride-1">„Něco ti poradím, synku. Nepískej na flétnu, dokud nebudeš do­ma.“</p>
			<p class="MLP_text ParaOverride-1">Diego se chtěl zeptat, proč mu tak divně radí, ale stařenka zmizela. Uložil tedy flétnu do košíku a&#160;rozběhl se domů.</p>
			<p class="MLP_text ParaOverride-1">Otec už ho čekal mezi vrátky.</p>
			<p class="MLP_text ParaOverride-1">„Tak copak se stalo tentokrát?“ zeptal se starostlivě. „Pověz, jaké neštěstí potkalo tebe?“</p>
			<p class="MLP_text ParaOverride-1">„Žádné neštěstí,“ odpověděl Diego vesele. „Nesu ti mnoho darů, jistě z&#160;nich budeš mít radost. Dobře se podívej!“</p>
			<p class="MLP_text ParaOverride-1">Otevřel koš a&#160;začal pískat na flétnu. Peníze začaly vyskakovat, stříbrné, zlaté i&#160;docela obyčejné, plné váčky a&#160;měšce peněz. A&#160;bylo jich tolik, že ani nevěděli co s&#160;nimi. Radili se a&#160;přemýšleli, až nakonec otec rozhodl:</p>
			<p class="MLP_text ParaOverride-1">„Postavíme si pořádnou chalupu, aby nám do ní při dešti nezatékalo.“</p>
			<p class="MLP_text ParaOverride-1">Postavili si novou chalupu, ale utratili při tom všechny peníze a&#160;zbyly jim jen prázdné ruce.</p>
			<p class="MLP_text ParaOverride-1">„Co se dá dělat,“ řekl otec, „musíme se porozhlédnout po nějakém živobytí, chalupy se člověk nenají.“</p>
			<p class="MLP_text ParaOverride-1">Vydali se do světa. Oba starší bratři šli společně, nejmladší šel s&#160;otcem.</p>
			<p class="MLP_text ParaOverride-1">Chodili po vesnicích a&#160;městech a&#160;prodávali olej. Když otec s&#160;Die­gem prodali všechno, co měli, nakoupili za peníze vejce a&#160;uložili je do koše. Diego byl rád, že tak dobře pořídili, a&#160;řekl vesele otci:</p>
			<p class="MLP_text ParaOverride-1">„Víš co? Já mám takovou radost, že si musím zahrát na flétnu.“</p>
			<p class="MLP_text ParaOverride-1">Vytáhl flétnu a&#160;začal pískat. Sotva se ozvaly první tóny, vejce v&#160;koši začala tancovat. Otec vykřikl:</p>
			<p class="MLP_text ParaOverride-1">„Přestaň! Prosím tě, přestaň, nebo se nám všechna vejce rozbijí!“</p>
			<p class="MLP_text ParaOverride-1">Diego se jen zasmál a&#160;hrál dál. Hrál stále rychleji a&#160;bláznivěji, vejce tancovala po náměstí, otec tancoval, teď už tancovali všichni prodavači na trhu, tancovaly pomeranče i&#160;olivy, tancovali holubi na střechách i&#160;lidé v&#160;ulicích, tancovali psi i&#160;kočky. A&#160;všichni tancovali tak dlouho, až Diego ztratil dech a&#160;přestal pískat.</p>
			<p class="MLP_text ParaOverride-1">Když se vrátili domů, otevřeli koš, avšak vejce v&#160;něm byla jako přikovaná, nemohli vytáhnout ani jedno jediné. Otec smutně pokyvoval hlavou, ale Diego vytáhl flétnu a&#160;začal znovu hrát. Vejce vyskakovala z&#160;koše, už jich byla plná světnice, plná půda, už jich byl plný sklep.</p>
			<p class="MLP_text ParaOverride-1">I&#160;šli a&#160;prodávali vejce, a&#160;čím víc jich prodávali, tím víc jich měli.</p>
			<p class="MLP_text ParaOverride-1">Po nějaké době se vrátili Mateo s&#160;Manuelem. Přišli zbědovaní, otrhaní a&#160;s&#160;prázdnýma rukama.</p>
			<p class="MLP_text ParaOverride-1">Když jim otec vypravoval, co se zatím stalo, oba bratři řekli Die­govi:</p>
			<p class="MLP_text ParaOverride-1">„Dej nám tu flétnu, teď půjdeme my do města a&#160;zkusíme své štěstí.“</p>
			<p class="MLP_text ParaOverride-1">Diego jim dal flétnu a&#160;bratři odešli. A&#160;kamkoli přišli, hned hráli na flétnu a&#160;čekali, že začnou lidé tancovat. Avšak lidé je zaháněli a&#160;volali:</p>
			<p class="MLP_text ParaOverride-1">„Když neumíte zahrát nic veselejšího, jděte raději o&#160;dům dál!“</p>
			<p class="MLP_text ParaOverride-1">A&#160;tak flétna přinesla radost jen tomu nejmladšímu.</p>
			<p class="MLP_text ParaOverride-1">Že nevíte proč? Ale víte!</p>
		</div>
</body>
</html>