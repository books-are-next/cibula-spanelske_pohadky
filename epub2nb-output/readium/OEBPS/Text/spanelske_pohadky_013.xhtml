<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>spanelske_pohadky-10</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="spanelske_pohadky-10" xml:lang="cs-CZ">
		<div class="Z-kladn--textový-r-meček">
			<p id="_idParaDest-12" class="MLP_uroven2_kapitola ParaOverride-1">O&#160;myších, kterým chutnalo železo</p>
			<p class="MLP_text_bez1radku ParaOverride-1">I ježek zmiji oči vytře. Vyhrává, kdo si vede chytře. Nejsou to vždy jen zvířátka. O&#160;tom je tahle pohádka.</p>
			<p class="MLP_text ParaOverride-1">V&#160;jednom malém městě žil kdysi kupec. Byl spíš chudý než bohatý, neměl ženu ani děti. Měl jen těžkou železnou váhu, památku po otci; na té váze už vážil nejenom jeho otec, ale i&#160;děd, praděd, a&#160;také otec toho praděda.</p>
			<p class="MLP_text ParaOverride-1">Jednou se kupec rozhodl, že se vydá do světa za výdělkem, aby se bídy zbavil. Uzamkl dům, vzal těžkou váhu na rameno a&#160;zaklepal u&#160;souseda.</p>
			<p class="MLP_text ParaOverride-1">„Milý sousede,“ řekl mu, „jdu za tebou, protože vím, že jsi člověk spravedlivý. Odcházím do světa a&#160;nevím, kdy se vrátím. Mám strach, aby mi zatím zloděj neukradl váhu; je to památka po předcích, vážil na ní už můj otec, děd a&#160;praděd, a&#160;také otec mého praděda. Moc tě prosím, schovej mi váhu u&#160;sebe. Až se vrátím, vezmu si ji zase zpátky.“</p>
			<p class="MLP_text ParaOverride-1">Soused mu ochotně slíbil, že se o&#160;váhu postará, a&#160;kupec odešel do světa. Štěstí mu však nepřálo, a&#160;tak se po dlouhém čase vrátil domů stejně chudý, jako byl dřív.</p>
			<p class="MLP_text ParaOverride-1">Zaklepal u&#160;souseda a&#160;řekl:</p>
			<p class="MLP_text ParaOverride-1">„Milý sousede, vrátil jsem se a&#160;jdu si pro svou váhu. Moc ti děkuji, že jsi mi ji u&#160;sebe nechal tak dlouhou dobu.“</p>
			<p class="MLP_text ParaOverride-1">Soused však byl lakomec. Váhu si chtěl nechat, a&#160;proto odpověděl zkormouceně:</p>
			<p class="MLP_text ParaOverride-1">„Je mi líto, že tě musím zklamat. Uložil jsem váhu ve sklepě, aby ji nikdo neukradl, ale sežraly ji myši. Nezbyl z&#160;ní ani kousek.“</p>
			<p class="MLP_text ParaOverride-1">Kupec si pomyslel: Jak mohou myši sežrat těžkou železnou váhu? Nahlas však řekl:</p>
			<p class="MLP_text ParaOverride-1">„Je to škoda, ale co se dá dělat. Není divu, že jim chutnala, železo je přece tak sladké, tak voňavé a&#160;měkké! Jistě jim chutnala víc než nejlepší sýr.“</p>
			<p class="MLP_text ParaOverride-1">A&#160;vrátil se smutně domů.</p>
			<p class="MLP_text ParaOverride-1">Mrzelo ho, že ho soused oklamal, a&#160;kudy chodil, tudy přemýšlel, jak by dostal váhu zpátky. A&#160;v&#160;duchu si říkal: Přece jsem se ve světě aspoň něčemu přiučil!</p>
			<p class="MLP_text ParaOverride-1">Nedaleko kupcova domu tekla řeka. Jednoho horkého dne uprostřed léta kupec spatřil, že se v&#160;zátočině koupe sousedův syn. Vyšel z&#160;domu a&#160;řekl chlapci:</p>
			<p class="MLP_text ParaOverride-1">„Pročpak si tu hraješ tak sám? Kde máš kamarády?“</p>
			<p class="MLP_text ParaOverride-1">A&#160;chlapec odpověděl smutně:</p>
			<p class="MLP_text ParaOverride-1">„Se mnou si nikdo nechce hrát. Všichni říkají, že můj otec je lakomec a&#160;že já budu jednou zrovna takový.“</p>
			<p class="MLP_text ParaOverride-1">„Víš co?“ řekl kupec. „Když si s&#160;tebou nikdo nechce hrát, hraj si se mnou. Znám jednu moc pěknou hru, určitě se ti bude líbit.“</p>
			<p class="MLP_text ParaOverride-1">Chlapec vylezl z&#160;vody a&#160;zeptal se:</p>
			<p class="MLP_text ParaOverride-1">„A&#160;jak se hraje ta tvoje hra?“</p>
			<p class="MLP_text ParaOverride-1">„Je to úplně jednoduché,“ řekl kupec. „Půjdeš do mého domu, někde se tam schováš a&#160;zůstaneš v&#160;úkrytu tak dlouho, dokud tě nenajdu, i&#160;kdyby to mělo trvat až do rána.“</p>
			<p class="MLP_text ParaOverride-1">Chlapci se nápad moc líbil, rozběhl se do kupcova domu a&#160;ukryl se na půdě mezi trámy.</p>
			<p class="MLP_text ParaOverride-1">Kupec se zatím posadil do trávy na břehu řeky a&#160;díval se do vody. Po nějaké době se objevil na cestě udýchaný soused. Spatřil kupce a&#160;zeptal se:</p>
			<p class="MLP_text ParaOverride-1">„Neviděl jsi tady někde mého syna? Šel se koupat, a&#160;ještě se nevrátil.“</p>
			<p class="MLP_text ParaOverride-1">„Viděl jsem ho,“ přikývl kupec, „a mám pro tebe smutnou zprávu, protože tě potkalo velké neštěstí.“</p>
			<p class="MLP_text ParaOverride-1">„Jaké neštěstí?“ zvolal soused. „Rychle mi pověz, co se stalo! Běda, snad se neutopil?“</p>
			<p class="MLP_text ParaOverride-1">„Neutopil,“ odpověděl kupec. „Vylezl z&#160;vody, oblékl se, ale vtom přiletěl sokol, uchopil ho do drápů a&#160;odletěl s&#160;ním k&#160;horám. Viděl jsem to na vlastní oči, ale nemohl jsem už nic dělat.“</p>
			<p class="MLP_text ParaOverride-1">Soused se na něj chvíli díval, jako by nevěřil vlastnímu sluchu, potom popadl kupce za límec a&#160;zvolal:</p>
			<p class="MLP_text ParaOverride-1">„Pomoc, lidé dobří, pomoc!“</p>
			<p class="MLP_text ParaOverride-1">A&#160;s&#160;velkým nářkem odvlekl kupce k&#160;soudci.</p>
			<p class="MLP_text ParaOverride-1">„Pane,“ řekl soudci hněvivě, „tento muž je darebák, podvodník a&#160;lhář! Našel jsem ho na břehu řeky, v&#160;níž se koupal můj syn. Chlapec se však domů nevrátil a&#160;tento muž tvrdí, že viděl, jak ho v&#160;drápech odnesl sokol. Ať se hned přizná, co udělal s&#160;mým synem! Přece nemohl mé dítě odnést obyčejný sokol!“</p>
			<p class="MLP_text ParaOverride-1">Soudce se podivil a&#160;řekl kupci:</p>
			<p class="MLP_text ParaOverride-1">„To je opravdu nemožné. Jak by sokol mohl odnést v&#160;drápech chlapce?“</p>
			<p class="MLP_text ParaOverride-1">„Na tom přece není nic podivného,“ odpověděl kupec. „Takový sokol dokáže odnést nejenom chlapce, ale i&#160;mezka anebo koně! Sám jsem to už mnohokrát viděl!“</p>
			<p class="MLP_text ParaOverride-1">Soudce se rozzlobil:</p>
			<p class="MLP_text ParaOverride-1">„Co to povídáš? Vždyť sokol neunese ani králíka!“</p>
			<p class="MLP_text ParaOverride-1">A&#160;kupec řekl mírně:</p>
			<p class="MLP_text ParaOverride-1">„Pane, když mohou myši sežrat těžkou železnou váhu, proč by nemohl sokol odnést malého chlapce?“</p>
			<p class="MLP_text ParaOverride-1">Soudce hned pochopil, co se stalo, povstal a&#160;řekl:</p>
			<p class="MLP_text ParaOverride-1">„Poslyšte oba můj rozsudek. Ty vrať kupci železnou váhu a&#160;ty vrať otci jeho syna. Neboť taková je spravedlnost.“</p>
			<p class="MLP_text ParaOverride-1">A&#160;oba tak učinili. Soused s&#160;hanbou, kupec vesele a&#160;s&#160;radostí.</p>
		</div>
</body>
</html>