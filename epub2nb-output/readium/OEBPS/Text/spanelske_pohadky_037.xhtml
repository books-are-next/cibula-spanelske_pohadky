<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>spanelske_pohadky-34</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="spanelske_pohadky-34" xml:lang="cs-CZ">
		<div class="Z-kladn--textový-r-meček">
			<p id="_idParaDest-36" class="MLP_uroven2_kapitola ParaOverride-1">Bílý papoušek</p>
			<p class="MLP_text_bez1radku ParaOverride-1">Byl jednou jeden venkovský zeman a&#160;ten miloval krásnou, ale chudou dívku. A&#160;miloval ji tolik, že se s&#160;ní oženil.</p>
			<p class="MLP_text ParaOverride-1">Nějaký čas po svatbě se však strhla vojna a&#160;zeman musel jít bojovat za krále. Loučil se těžko, přetěžko, protože jeho krásná žena právě čekala děťátko. I&#160;požádal svého správce, aby o&#160;ženu pečoval, a&#160;také ho poprosil, aby mu hned poslal zprávu, jakmile se dítě narodí.</p>
			<p class="MLP_text ParaOverride-1">Zeman odešel a&#160;správce se staral o&#160;paní, jak nejlépe uměl. A&#160;staral se o&#160;ni tolik, že jí jednoho dne navrhl, aby s&#160;ním utekla a&#160;na pána zapomněla. Žena se rozhněvala a&#160;řekla mu, že všechno poví svému muži, jakmile se vrátí.</p>
			<p class="MLP_text ParaOverride-1">Správce skryl svůj hněv a&#160;umínil si, že se paní pomstí. Když nadešel čas, narodila se jí dvojčata, chlapec a&#160;holčička. A&#160;protože se obě děti narodily z&#160;veliké lásky, měly na čele hvězdu.</p>
			<p class="MLP_text ParaOverride-1">Správce usoudil, že nadešla chvíle jeho pomsty. Oznámil v&#160;dopise pánovi, že se paní už delší dobu přátelí s&#160;jedním nehodným maurským sluhou a&#160;že se jí narodila dvojčátka s&#160;kůží tak tmavou, jakou mívají jen Mauři.</p>
			<p class="MLP_text ParaOverride-1">Zeman si přečetl dopis a&#160;chtěl se rychle vrátit domů, avšak král ho nepustil. Napsal proto svému správci dopis a&#160;nařídil mu, aby dal ženu uvrhnout do nejtemnějšího vězení a&#160;obě děti aby hned zabil.</p>
			<p class="MLP_text ParaOverride-1">Správce tedy vsadil paní do vězení a&#160;falešnými slovy se jí omluvil, že tak nečiní ze své vlastní vůle, ale že mu to přikázal jeho pán.</p>
			<p class="MLP_text ParaOverride-1">Potom chtěl připravit děti o&#160;život, avšak přece jen nenašel dost odvahy k&#160;tak hrůznému činu. Dal proto udělat skleněnou truhlu, vložil děti do ní a&#160;pustil ji po řece.</p>
			<p class="MLP_text ParaOverride-1">Truhla plula dlouho po proudu, až ji spatřil starý rybář. Lovil ryby a&#160;uviděl, že po řece pluje něco lesklého; bidlem přitáhl truhlu ke břehu a&#160;našel v&#160;ní dvě krásné děti. A&#160;užasl ještě víc, když viděl, že mají na čele hvězdu.</p>
			<p class="MLP_text ParaOverride-1">Vzal děti do náruče, odnesl je domů a&#160;ukázal je své ženě. Oba se dohodli, že si děti ponechají a&#160;vychovají je, jako by byly jejich vlastní. A&#160;žena pravila:</p>
			<p class="MLP_text ParaOverride-1">„Bojím se, co řeknou lidé, až uvidí, že děti mají na čele hvězdu. Budou si o&#160;nich povídat a&#160;dozví se to někdo, kdo vložil děti do skleněné truhly, a&#160;vezme nám je.“</p>
			<p class="MLP_text ParaOverride-1">Uvažovali, co mají dělat, až se nakonec rozhodli, že dětem uvážou přes čelo bílé hedvábné šátky. Sotva děti trochu vyrostly, poradil jim stařec:</p>
			<p class="MLP_text ParaOverride-1">„Kdyby se vás někdo ptal, proč máte na hlavě šátek, povězte mu, že jste se zranily a&#160;že máte na čele veliké jizvy.“</p>
			<p class="MLP_text ParaOverride-1">Když pak oba staří zestárli ještě víc a&#160;viděli, že jim zbývá života namále, zavolali si děti a&#160;všechno jim pověděli. A&#160;poprosili je, aby šátky sejmuly teprve tehdy, až budou vědět, kdo jsou jejich praví rodiče. Nakonec jim ukázali i&#160;skleněnou truhlu a&#160;v&#160;ní dva vzácné hedvábné šátky, do kterých byly tenkrát zabaleny.</p>
			<p class="MLP_text ParaOverride-1">Čas plynul a&#160;zeman se vrátil z&#160;vojny domů. Na svou ženu se nezeptal ani slovem, avšak správce poznal, že na ni stále myslí. Dostal strach, že se jeho podvod dříve nebo později prozradí, a&#160;začal pátrat po ztracených dětech. Vyptával se ve vsích podle řeky, až se do­slechl, že v&#160;jedné vesnici žijí dvě děti, které nosí v&#160;zimě i&#160;v&#160;létě přes čelo šátek. Hned ho napadlo, že to jsou děti ze skleněné truhly, a&#160;jak se asi dostaly do rybářské vesnice. Vypravil se do hlubokého lesa za zlou čarodějnicí, dal jí sto zlatých a&#160;požádal, aby rybářovy děti sprovodila ze světa.</p>
			<p class="MLP_text ParaOverride-1">Stařena se vydala do rybářské vesnice a&#160;dlouho čekala, až bude dívka sama doma. Když se tak stalo, zastavila se jakoby náhodou u&#160;vrátek rybářovy chatrče a&#160;řekla dívce:</p>
			<p class="MLP_text ParaOverride-1">„Dobrý den, krásná děvenko! Co dělá tvůj bratříček, že ho tu nikde nevidím?“</p>
			<p class="MLP_text ParaOverride-1">A&#160;dívka odpověděla:</p>
			<p class="MLP_text ParaOverride-1">„Není doma, odešel na pole a&#160;vrátí se až večer. Ale pověz mi: nechceš si trochu odpočinout? Je horko a&#160;slunce pálí od rána.“</p>
			<p class="MLP_text ParaOverride-1">„Ani nevíš, jak ráda,“ řekla stařena. „Mám za sebou dlouhou cestu a&#160;nohy mi už neslouží.“</p>
			<p class="MLP_text ParaOverride-1">Dívka jí přinesla hrnek mléka a&#160;krajíc chleba. Stařena se posadila na lavici před vrátka a&#160;rozhlížela se po dvoře.</p>
			<p class="MLP_text ParaOverride-1">„Pěkný dvoreček,“ začala chválit, „a jak je čisťounký! Ale víš, co v&#160;něm chybí? Studna se stříbrnou vodou!“</p>
			<p class="MLP_text ParaOverride-1">„Studna se stříbrnou vodou?“ zeptala se udiveně dívka. „Copak taková studna vůbec je?“</p>
			<p class="MLP_text ParaOverride-1">„Když bude tvůj bratříček chtít,“ řekla stařena, „ať jde do lesa k&#160;velkému dubu. Tam je pramínek křišťálové vody. Stačí jen nabrat do džbánku, vylít vodu uprostřed dvora, a&#160;budeš mít nejkrásnější studnu z&#160;celé vesnice!“</p>
			<p class="MLP_text ParaOverride-1">Sotva stařena odešla, vrátil se bratr z&#160;pole. Dívka mu vyprávěla, co se přihodilo, a&#160;poprosila ho:</p>
			<p class="MLP_text ParaOverride-1">„Udělej mi radost, přines mi stříbrnou vodu! Kdybys jen věděl, jak ráda bych měla na dvoře studnu se stříbrnou vodou!“</p>
			<p class="MLP_text ParaOverride-1">Chlapec však řekl rázně:</p>
			<p class="MLP_text ParaOverride-1">„A&#160;k&#160;čemu potřebujeme stříbrnou vodu? Ta naše je přece dost dobrá! Nehněvej se na mě, já nikam nepůjdu.“</p>
			<p class="MLP_text ParaOverride-1">Sestřička už dál neprosila, ale v&#160;očích se jí objevily slzy. Bratr ji miloval a&#160;nemohl přenést přes srdce, že jeho sestra pláče. Povzdychl si, pohladil ji a&#160;řekl:</p>
			<p class="MLP_text ParaOverride-1">„Dobře, přinesu ti stříbrnou vodu. Jenom už přestaň plakat!“</p>
			<p class="MLP_text ParaOverride-1">Vzal džbánek a&#160;vydal se k&#160;lesu. Ve stráni potkal bělovlasého sta­řečka.</p>
			<p class="MLP_text ParaOverride-1">„Kam jdeš, chlapče?“ zeptal se stařeček. „Kdopak si přeje tvé zlo, že tě sem posílá?“</p>
			<p class="MLP_text ParaOverride-1">„Nikdo mě sem neposílá,“ odpověděl chlapec. „Ale za mou sestřičkou přišla nějaká stařena a&#160;řekla jí, že tady v&#160;lese je pramen stříbrné vody. Když přinesu stříbrnou vodu domů a&#160;rozliju ji na dvoře, hned tam bude studna. Já po studni na dvoře nijak netoužím, ale chci udělat sestřičce radost.“</p>
			<p class="MLP_text ParaOverride-1">„O&#160;tom prameni vím,“ řekl stařeček, „ale nemysli si, že je to všechno tak snadné. Pramen totiž hlídá veliký lev. Ukryj se v&#160;lese a&#160;dobře si ho prohlédni; když bude mít oči zavřené, nesmíš se k&#160;němu přiblížit. Když je bude mít otevřené, pak to znamená, že spí. Naber si vodu a&#160;rychle utíkej, protože lev se vzbudí při sebemenším šramotu.“</p>
			<p class="MLP_text ParaOverride-1">Chlapec šel do lesa a&#160;na palouku u&#160;pramene uviděl velkého lva; oči měl zavřené a&#160;vypadal, že spí. Chlapec se ukryl v&#160;houštině a&#160;čekal; když lev otevřel oči, vyběhl z&#160;lesa, nabral vodu do džbánku a&#160;rychle se vrátil domů. Vylil křišťálovou vodu uprostřed dvora a&#160;hned tam byla studna se stříbrnou vodou. Sestřička bratra objala a&#160;výskala radostí.</p>
			<p class="MLP_text ParaOverride-1">Nazítří ráno přišla stařena znovu a&#160;zeptala se:</p>
			<p class="MLP_text ParaOverride-1">„Krásná děvenko, copak dělá tvůj bratříček?“</p>
			<p class="MLP_text ParaOverride-1">„Není tady,“ řekla dívka. „Ale pojď se podívat do dvora, něco ti ukážu!“</p>
			<p class="MLP_text ParaOverride-1">Stařena vešla do vrátek a&#160;uviděla studnu se stříbrnou vodou. Kousla se hněvem do rtů a&#160;zvolala:</p>
			<p class="MLP_text ParaOverride-1">„Pěkná studna! Jsem ráda, že se ti líbí. Ale něco ti povím: je veliké horko a&#160;nikde tu nemáš ani nejmenší stín. Nahoře v&#160;lese stojí velký dub; rostou na něm stříbrné žaludy a&#160;každý žalud má pohárek z&#160;ryzího zlata. Když ti přinese bratr větvičku a&#160;položí ji na dvůr, hned z&#160;ní vyroste nejkrásnější dub na světě a&#160;ty budeš mít na dvoře stín.“</p>
			<p class="MLP_text ParaOverride-1">Jakmile se chlapec vrátil, dívka mu hned vyprávěla, co se stalo. Bratr se zamračil.</p>
			<p class="MLP_text ParaOverride-1">„Ne, já tam nepůjdu, protože nevím, co by se mi tam mohlo přihodit.“</p>
			<p class="MLP_text ParaOverride-1">Ale když uviděl, že sestřička má v&#160;očích slzy, pohladil ji a&#160;řekl:</p>
			<p class="MLP_text ParaOverride-1">„Tak já to tedy zkusím. Ale přestaň už plakat!“</p>
			<p class="MLP_text ParaOverride-1">Vydal se k&#160;lesu a&#160;ve stráni potkal zase stařečka.</p>
			<p class="MLP_text ParaOverride-1">„Kam jdeš, chlapče?“ zeptal se stařeček. „Kdopak si přeje tvé neštěstí, že tě sem posílá?“</p>
			<p class="MLP_text ParaOverride-1">Chlapec pověděl, kam jde, a&#160;stařeček mu poradil:</p>
			<p class="MLP_text ParaOverride-1">„Až k&#160;tomu dubu přijdeš, podívej se dobře do trávy. Hlídá tam jedovatý had; když bude stočený v&#160;klubíčku, znamená to, že spí. Uřízni rychle větvičku a&#160;honem se vrať, aby tě neuštkl.“</p>
			<p class="MLP_text ParaOverride-1">Chlapec udělal, jak mu stařeček poradil. Jakmile položil doma větvičku ke studni, vyrostl z&#160;ní vysoký košatý dub a&#160;ve dvoře byl hned chladivý stín. Sestřička objala bratra a&#160;měla ještě větší radost než včera.</p>
			<p class="MLP_text ParaOverride-1">Třetího dne přišla stařena znovu. Uviděla dub a&#160;zachvěla se hněvem. Tentokrát už mi neunikneš, pomyslila si a&#160;zavolala na dívku. Sestřička ji zavedla do stínu mohutné koruny a&#160;děkovala jí za dobrou radu. Stařena se usmála.</p>
			<p class="MLP_text ParaOverride-1">„Teď už máš studánku se stříbrnou vodou a&#160;dub, který dává stín celému dvoru. Chybí ti už jen bílý papoušek; kdybys toho měla, byla bys bohatá a&#160;šťastná. Popros bratříčka, ať ti ho chytí!“</p>
			<p class="MLP_text ParaOverride-1">Chvíli ještě poseděla ve stínu dubu a&#160;odešla. Sotva se chlapec vrátil, dívka mu vyprávěla, co se stalo, a&#160;řekla mu:</p>
			<p class="MLP_text ParaOverride-1">„Moc tě prosím, přines mi bílého papouška! Představ si, že pak už nebudeme mít starosti a&#160;nic nám nebude chybět!“</p>
			<p class="MLP_text ParaOverride-1">„Ale mně nic nechybí!“ zvolal chlapec. „A&#160;nebýt tvých přání, byl bych nejšťastnější člověk pod sluncem!“</p>
			<p class="MLP_text ParaOverride-1">Když však viděl, že sestřička má v&#160;očích slzy, těžce si povzdechl.</p>
			<p class="MLP_text ParaOverride-1">„Dobře, půjdu hledat bílého papouška. Ale jen pod jednou podmínkou: musíš mi slíbit, že je to tvoje poslední přání!“</p>
			<p class="MLP_text ParaOverride-1">Sestřička ho objala a&#160;slíbila, že už nic dalšího nebude chtít, co živa bude.</p>
			<p class="MLP_text ParaOverride-1">Chlapec se vydal za bílým papouškem. Když stoupal strání k&#160;lesu, potkal znovu bělovlasého stařečka.</p>
			<p class="MLP_text ParaOverride-1">„Kampak zase jdeš?“ zeptal se stařeček. „Kdo ti chce uškodit, že tě sem posílá?“</p>
			<p class="MLP_text ParaOverride-1">Chlapec mu všechno vyprávěl a&#160;stařeček odpověděl:</p>
			<p class="MLP_text ParaOverride-1">„Když půjdeš pořád dál podle lesa, dojdeš k&#160;veliké zahradě. Uvidíš tam na stromech mnoho ptáků; mezi nimi je i&#160;bílý papoušek, ale nehledej ho. Sedni si a&#160;čekej. Za chvíli bílý papoušek slétne ze stromu, posadí se na kulatý kámen blízko tebe a&#160;řekne lidským hlasem:</p>
			<p class="MLP_text ParaOverride-1">‚Copak tu není nikdo, kdo by mě chtěl chytit? Nikdo nechce bílého papouška? Co se dá dělat: když mě nikdo nechce, ať mě nechá; jen ať mě nechá!‘</p>
			<p class="MLP_text ParaOverride-1">Potom strčí hlavu pod křídlo a&#160;usne. To bude ta pravá chvíle pro tebe: vyskočíš a&#160;rychle ho popadneš do ruky. Ale nesmíš to udělat dřív, protože jinak uletí a&#160;ty se proměníš v&#160;kámen. Však si dobře všimni, co kamenů tam leží v&#160;trávě pod stromy! Ti všichni chtěli chytit bílého papouška!“</p>
			<p class="MLP_text ParaOverride-1">„Nevím, jestli to dokážu,“ řekl chlapec, „ale zkusím to.“</p>
			<p class="MLP_text ParaOverride-1">Poděkoval stařečkovi a&#160;pustil se pěšinou podle lesa, až znenadání došel k&#160;veliké zahradě. Byla plná košatých stromů a&#160;všude poletovala celá hejna nádherných ptáků: byli modří i&#160;žlutí, fialoví i&#160;růžoví, některým zářilo peří jako diamanty. A&#160;v&#160;trávě pod stromy leželo plno kamenů.</p>
			<p class="MLP_text ParaOverride-1">Chlapec se posadil na jeden z&#160;nich a&#160;čekal. Nečekal však dlouho; po malé chvíli se objevil mezi ptáky bílý papoušek a&#160;byl tak zářivě bílý, až oči přecházely. Přiletěl blíž a&#160;posadil se na kulatý kámen. Marnivě se probíral zobákem v&#160;bílém peří, jako by chtěl, aby ještě víc vynikla jeho krása, a&#160;pak zvolal lidským hlasem:</p>
			<p class="MLP_text ParaOverride-1">„Copak tu není nikdo, kdo by mě chtěl chytit? Nikdo nechce bílého papouška? Co se dá dělat: když mě nikdo nechce, ať mě nechá, jen ať mě nechá!“</p>
			<p class="MLP_text ParaOverride-1">Chlapec už dál nečekal. Bál se, že mu papoušek uletí, vyskočil a&#160;vrhl se k&#160;němu. Avšak papoušek ještě neměl hlavu pod křídlem; chlapec se ho jen maličko dotkl a&#160;proměnil se v&#160;kámen, v&#160;nehybný kulatý kámen.</p>
			<p class="MLP_text ParaOverride-1">Dívka zatím doma čekala marně. Když se chlapec nevrátil ani večer, ani ráno, poznala, že ho potkalo neštěstí, a&#160;pozdě si vyčítala, že to je všechno její vina.</p>
			<p class="MLP_text ParaOverride-1">Ráno se objevila ve vrátkách stařena.</p>
			<p class="MLP_text ParaOverride-1">„Kdepak máš bratříčka?“ zeptala se úlisně. A&#160;sestřička jí smutně a&#160;s&#160;pláčem vyprávěla, že bratr odešel pro bílého papouška a&#160;už se nevrátil.</p>
			<p class="MLP_text ParaOverride-1">Stařena stěží skryla svou radost. Utěšovala nešťastnou sestřičku, aby si nedělala starosti, a&#160;řekla:</p>
			<p class="MLP_text ParaOverride-1">„Třeba se mu v&#160;té krásné zahradě tolik líbí, že se ani nechce vrátit. Nejlíp uděláš, když půjdeš za ním a&#160;přivedeš si ho i&#160;s&#160;bílým papouškem.“</p>
			<p class="MLP_text ParaOverride-1">Dívka už dál nečekala a&#160;vydala se za bratrem. Na cestě pod lesem ji zastavil bělovlasý stařeček a&#160;zeptal se jí:</p>
			<p class="MLP_text ParaOverride-1">„Copak tu hledáš? Kdo si přeje tvé neštěstí, že tě sem posílá?“</p>
			<p class="MLP_text ParaOverride-1">„Nikdo mě sem neposílá,“ odpověděla dívka. „Hledám svého hodného bratříčka. Šel mi pro bílého papouška a&#160;už se nevrátil. A&#160;já mám o&#160;něj strach.“</p>
			<p class="MLP_text ParaOverride-1">Stařeček si povzdechl a&#160;pravil:</p>
			<p class="MLP_text ParaOverride-1">„Tvůj bratr zapomněl na mou radu a&#160;změnil se v&#160;kámen. Ale nebuď smutná; když uděláš, co ti řeknu, můžeš ho zachránit.“</p>
			<p class="MLP_text ParaOverride-1">Sestřička vykřikla:</p>
			<p class="MLP_text ParaOverride-1">„Rychle mi to pověz! Udělám všechno na světě, jen abych ho zachránila!“</p>
			<p class="MLP_text ParaOverride-1">„Dobrá,“ řekl stařeček. „Když půjdeš pořád podle lesa, dojdeš k&#160;veliké zahradě s&#160;mnoha stromy a&#160;ptáky. Tam si sedni a&#160;čekej. Za chvíli přiletí bílý papoušek, usedne na kulatý kámen a&#160;promluví lidskou řečí:</p>
			<p class="MLP_text ParaOverride-1">‚Copak tu není nikdo, kdo by mě chtěl chytit? Nikdo nechce bílého papouška? Co se dá dělat: když mě nikdo nechce, ať mě nechá, jen ať mě nechá!‘</p>
			<p class="MLP_text ParaOverride-1">Potom strčí hlavu pod křídlo a&#160;usne. To bude pravá chvíle pro tebe: jakmile se přestane hýbat a&#160;usne, chyť ho pevně do ruky. Ale dej pozor, aby ses ho nedotkla dřív, než bude spát! Jinak se ti stane totéž, co se stalo tvému bratrovi.“</p>
			<p class="MLP_text ParaOverride-1">Dívka poděkovala a&#160;šla dál podle lesa. Šla dlouho, až došla k&#160;veliké zahradě s&#160;mnoha stromy. Mezi korunami poletovali ptáci všech barev; dívka si jich však nevšímala, usedla do trávy a&#160;čekala.</p>
			<p class="MLP_text ParaOverride-1">Za malou chvíli přiletěl bílý papoušek a&#160;byl tak krásný, že se dívce až dech zatajil. Posadil se na kulatý kámen a&#160;zvolal lidským hlasem:</p>
			<p class="MLP_text ParaOverride-1">„Copak tu není nikdo, kdo by mě chtěl chytit? Nikdo nechce bílého papouška? Co se dá dělat: když mě nikdo nechce, ať mě nechá, jen ať mě nechá!“</p>
			<p class="MLP_text ParaOverride-1">A&#160;začal se otáčet kolem dokola. Pak zastrčil hlavu pod křídlo a&#160;už se ani nepohnul.</p>
			<p class="MLP_text ParaOverride-1">Sestřička vyskočila a&#160;pevně ho sevřela v&#160;ruce.</p>
			<p class="MLP_text ParaOverride-1">V&#160;tu chvíli se všechny kameny v&#160;trávě začaly pohybovat, jako by do nich vstoupil život; netrvalo dlouho a&#160;změnily se v&#160;živé lidi. A&#160;bylo jich tu mnoho, přemnoho: ti, kteří měli kdysi hodně a&#160;chtěli ještě víc, i&#160;ti, kteří neměli nic a&#160;doufali, že jim bílý papoušek přinese štěstí; byli tam muži a&#160;ženy, mladí i&#160;staří, rybáři i&#160;princové. A&#160;byl mezi nimi i&#160;její bratr.</p>
			<p class="MLP_text ParaOverride-1">Dívka ho objala, jako by ho už nikdy nechtěla pustit. A&#160;celý ten zástup jí děkoval, že je všechny vysvobodila.</p>
			<p class="MLP_text ParaOverride-1">Oba sourozenci je pozvali k&#160;sobě do chalupy, aby je pohostili. A&#160;pozvali každého, koho potkali cestou, když se vraceli domů.</p>
			<p class="MLP_text ParaOverride-1">Když pak hostům usmažili ryby z&#160;řeky a&#160;posadili se s&#160;nimi do stínu košatého dubu, kolem studny se stříbrnou vodou, vyprávěli jim svůj příběh. A&#160;řekli jim také, že mají ještě doma skleněnou truhlu, v&#160;které tehdy připluli po řece, i&#160;dva hedvábné šátky, do kterých byli zabaleni, když je našel starý rybář.</p>
			<p class="MLP_text ParaOverride-1">Mezi hosty byl i&#160;jeden zamlklý a&#160;smutný muž. Seděl na roubení studny a&#160;poslouchal; když domluvili, vstal a&#160;poprosil, aby se směl podívat na ty šátky. Byl to zeman z&#160;nedaleké tvrze, otec obou sourozenců. Také on se kdysi proměnil v&#160;kámen, když marně hledal po kraji své děti; a&#160;také jeho vysvobodila dívka, když stiskla v&#160;rukou bílého papouška.</p>
			<p class="MLP_text ParaOverride-1">Přinesli mu šátky, muž se na ně podíval a&#160;poznal svůj erb, vyšitý hedvábnou nití.</p>
			<p class="MLP_text ParaOverride-1">Zesmutněl ještě víc, protože nic nemohl pochopit; nevěděl, jak se šátky dostaly do skleněné truhly, seděl u&#160;studny se stříbrnou vodou a&#160;přemýšlel; ale ať přemýšlel, jak přemýšlel, na nic nemohl přijít.</p>
			<p class="MLP_text ParaOverride-1">Tu opustil bílý papoušek rameno dívky, kde do té chvíle seděl, přiletěl blíž ke smutnému zemanovi a&#160;řekl mu tiše:</p>
			<p class="MLP_text ParaOverride-1">„Když chceš vědět pravdu, jdi za svou ženou a&#160;zeptej se jí. Ta ti poví, jak to všechno bylo, a&#160;poradí ti, kde máš hledat své děti.“</p>
			<p class="MLP_text ParaOverride-1">Muž dál už na nic nečekal. Poděkoval oběma sourozencům a&#160;rychle se vrátil na svou tvrz. Sestoupil do vězení, vyvedl svou ženu na denní světlo a&#160;poprosil ji, aby mu řekla podle pravdy, co se tenkrát dávno vlastně stalo.</p>
			<p class="MLP_text ParaOverride-1">A&#160;žena mu všechno pověděla. Jen o&#160;dětech nevěděla nic; pamatovala si jen jedno jediné&#160;– že tehdy měly na čelech hvězdu, protože se narodily z&#160;veliké lásky.</p>
			<p class="MLP_text ParaOverride-1">Muž si vzpomněl na dívku, která ho vysvobodila ze začarované zahrady, a&#160;vzpomněl si i&#160;na jejího bratra. A&#160;také si připomněl, že oba měli čelo ukryté pod bílou páskou.</p>
			<p class="MLP_text ParaOverride-1">Zavolal sluhy a&#160;přikázal jim, aby se hned rozjeli do rybářské vesnice a&#160;přivedli oba sourozence na jeho tvrz.</p>
			<p class="MLP_text ParaOverride-1">Když bratr i&#160;sestra vstoupili do brány tvrze, matka jim vyběhla vstříc a&#160;poznala je. Zavedla je ke svému muži a&#160;sejmula jim bílé pásky; zeman spatřil na jejich čele hvězdy a&#160;pochopil, že to jsou jeho ztracené děti.</p>
			<p class="MLP_text ParaOverride-1">Pak žili všichni spolu dlouhá a&#160;dlouhá léta a&#160;už se nikdy nerozloučili. A&#160;když se chlapec oženil a&#160;sestřička vdala, hrály si jejich děti vždycky nejraději s&#160;bílým papouškem.</p>
		</div>
</body>
</html>