<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>spanelske_pohadky-39</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="spanelske_pohadky-39" xml:lang="cs-CZ">
		<div class="Z-kladn--textový-r-meček">
			<p id="_idParaDest-41" class="MLP_uroven2_kapitola ParaOverride-1">Poznámka na závěr</p>
			<p class="MLP_text_bez1radku ParaOverride-1">Ne všechny evropské země se mohou pochlubit tak bohatým a&#160;košatým slovesným uměním svého lidu jako právě Španělsko. Začneme-li pátrat, odkud čerpali své náměty velcí španělští dramatikové, básníci a&#160;romanopisci, jako byli Tirso de Molina, Calderón, Lope de Vega či Cervantes, dostaneme se dříve nebo později k&#160;látkám lidových eposů, k&#160;lidovým pověstem, rčením a&#160;příslovím, k&#160;lidovým pohádkám.</p>
			<p class="MLP_text ParaOverride-1">Ještě v&#160;polovině 19. století prohlásil slavný německý pohádkář Wilhelm Grimm, že nezná ani jedinou španělskou pohádku, a&#160;první sbírka skutečně lidových španělských pohádek vychází opravdu až v&#160;roce 1859. Ještě v&#160;roce 1889 si trpce stěžoval španělský folklorista Hernández de Moreno, že „dosud byla uveřejněna jen nepatrná část velkého pokladu španělských lidových pohádek“.</p>
			<p class="MLP_text ParaOverride-1">Jen pro srovnání&#160;– u&#160;nás vyšly Národní báchorky a&#160;pověsti Boženy Němcové už v&#160;letech 1845 až 1846, Erbenova Kytice z&#160;pověstí národních je z&#160;roku 1853.</p>
			<p class="MLP_text ParaOverride-1">První sbírky a&#160;záznamy španělských lidových pohádek vycházejí pod vlivem romantismu od poloviny 19. století. Nejznámější a&#160;pro nás nejdůležitější je soubor 280 španělských pohádek, který zaznamenal na španělském venkově badatel Aurelio M. Espinosa a&#160;uveřejnil v&#160;letech 1923–1926. Zapsal je tak, jak je slyšel od venkovských vypravěčů: jsou prosté, jednoduché, někdy až strohé, ale právě v&#160;jejich prostotě je dodnes jejich krása.</p>
			<p class="MLP_text ParaOverride-1">Španělské lidové pohádky mají několik zvláštních rysů.</p>
			<p class="MLP_text ParaOverride-1">Začátkem 8. století pronikli na Iberský poloostrov Arabové, tehdy se jim říkalo Mauři; s&#160;výjimkou několika nevelkých a&#160;odlehlých krajů na severu obsadili zanedlouho celý poloostrov a&#160;pronikli vlastně až do jižní Francie. Trvalo osm set let, než byli z&#160;poloostrova vytlačeni; jejich nadvláda skončila až roku 1492 pádem Granady, jež byla sídlem posledního maurského krále na území dnešního Španělska.</p>
			<p class="MLP_text ParaOverride-1">Těchto osm set let však neznamenalo jen nepřetržité války. Byla také dlouhá období klidu, kdy vedle sebe žili Maurové a&#160;původní obyvatelé v&#160;pokoji, a&#160;někdy i&#160;v&#160;přátelství, dokud nevzplanuly další boje. Na území, jež Mauři obsadili, zůstalo původní obyvatelstvo a&#160;žilo tu pod maurskou nadvládou dlouhá staletí. Když pak byli Mauři z&#160;poloostrova vytlačeni, mnozí z&#160;nich zůstali a&#160;postupně splynuli s&#160;původním obyvatelstvem.</p>
			<p class="MLP_text ParaOverride-1">Arabové za těchto osm set let výrazně ovlivnili vzdělanost na poloostrově a&#160;hospodářský, technický i&#160;kulturní vývoj jeho obyvatelstva; vždyť arabská kultura byla tehdy na mnohem vyšším stupni, než byla kultura místní. Arabové uvedli na poloostrov zavlažovací systémy, přinesli nové druhy potravin, zejména fazole, mrkev, bavlnu a&#160;cukrovou třtinu. Zavedli vodní mlýny, byli výborní hrnčíři, horníci, stavitelé, zedníci, měli vyspělé znalosti v&#160;matematice, astronomii i&#160;v&#160;lékařství.</p>
			<p class="MLP_text ParaOverride-1">Přinesli však na poloostrov ještě něco dalšího: své umění vypravěčské, svou poezii, své pohádky a&#160;příběhy. Jejich pohádkové příběhy se dostaly ústním podáním mezi původní obyvatelstvo, to si je přizpůsobilo a&#160;brzy je přijalo za své.</p>
			<p class="MLP_text ParaOverride-1">Avšak nebylo to jen ústní podání. Od 12. století vychází na území dnešního Španělska celá řada sbírek orientálních příběhů, z&#160;nichž některé mají výrazně pohádkové motivy: ve 13. století dal přeložit Alfonso Moudrý z&#160;arabštiny do španělštiny knížku Kalila a&#160;Dimna, příběhy zvířecích rad, jež si Arabové upravili z&#160;perského souboru z&#160;6. století, a&#160;perská sbírka zase není ničím jiným než výborem ze starých indických sbírek, zejména ze sbírky Paňčatantram.</p>
			<p class="MLP_text ParaOverride-1">Ve 14. století napsal Juan Manuel knížku Hrabě Lucanor, soubor 51 moralistických příběhů inspirovaných především arabskými vzory; tyto arabské vzory byly opět inspirovány modely perskými, ty zas indickými, a&#160;tak se do španělské literatury dostávají četné příběhy až z&#160;daleké Indie. Mnohé pak přešly z&#160;oblíbené knihy do ústního podání a&#160;staly se lidovými španělskými pohádkami. Tak například v&#160;knize Juana Manuela objevíme vyprávění o&#160;napravení zlé ženy, příběh, který později nacházíme jen v&#160;málo pozměněné podobě i&#160;ve sbírkách lidových pohádek a&#160;který známe tak dobře i&#160;ze slavné Shakespearovy komedie Zkrocení zlé ženy; právě tak se v&#160;Hraběti Lucanorovi objevuje vyprávění o&#160;králových nových šatech&#160;– příběh, který mnohem později zpracoval Hans Christian Andersen ve své proslulé pohádce o&#160;císařových nových šatech.</p>
			<p class="MLP_text ParaOverride-1">Byly však i&#160;cesty opačné. V&#160;16. a&#160;17. století, v&#160;době španělských zámořských výbojů a&#160;objevů, se dostaly četné španělské lidové pohádky se všemi těmi dobyvateli a&#160;osídlenci až do Jižní a&#160;Střední Ameriky; tam splynuly s&#160;ústní tradicí místního obyvatelstva a&#160;dnes patří původně španělské pohádky k&#160;pokladům lidového umění v&#160;Argentině, Mexiku i&#160;v&#160;Chile. A&#160;naopak: mnohé indiánské pohádky národů Latinské Ameriky se dostaly stejnou cestou zpátky do Španělska, kde si je lidoví vypravěči přizpůsobili, a&#160;někdejší indián­ské pohádky dnes patří k&#160;nejkrásnějším pohádkovým příběhům lidového vypravěčského umění ve Španělsku; mezi takové kdysi indiánské pohádky patří například pohádka o&#160;žabí panence.</p>
			<p class="MLP_text ParaOverride-1">Mnoho španělských pohádek se dostalo do Francie a&#160;Itálie (například pohádka o&#160;Půlkohoutkovi) a&#160;patří dnes k&#160;národní pohádkové tradici Francie či Itálie; jiné pohádky jsou společné všem těmto zemím a&#160;těžko lze určit, kde vlastně kdysi dávno vznikly.</p>
			<p class="MLP_text ParaOverride-1">Lidoví vypravěči z&#160;poloostrova mají mimořádnou zálibu v&#160;hádankách: hádanky se objevují velmi často nejen v&#160;pohádkách, ale tvoří velikou a&#160;bohatou součást lidového slovesného umění vůbec; ve Španělsku i&#160;v&#160;zemích Latinské Ameriky jsou dnes celé rozsáhlé soubory lidových hádanek, vtipných, bystrých a&#160;moudrých.</p>
			<p class="MLP_text ParaOverride-1">Španělští lidoví pohádkáři mají rovněž zvláštní oblibu v&#160;krátkých, téměř anekdotických příbězích: jsou to tzv. chistes či cuentitos&#160;– šprýmy či pohádečky, pro něž se u&#160;nás poslední dobou vžívá název humorky.</p>
			<p class="MLP_text ParaOverride-1">Čerpal jsem ve svém výběru zejména ze sbírek, jež zaznamenaly pohádky z&#160;ústní tradice španělského lidu tak, jak si je lid skutečně vyprávěl: z&#160;těchto autentických záznamů jsem vycházel i&#160;v&#160;českém vyprávění a&#160;snažil jsem se ukázat nejenom to, <span class="MLP_znak_kurziva_11b">co</span> si španělský lid vyprávěl, ale také <span class="MLP_znak_kurziva_11b">jak</span> si to vyprávěl. A&#160;samozřejmě jsem se snažil, aby v&#160;knížce byly zastoupeny všechny typy španělských lidových pohádek&#160;– od pohádky kouzelné až po pohádku zvířecí.</p>
			<p class="MLP_text ParaOverride-1">Španělsko se skládá vlastně z&#160;někdejších samostatných království, z&#160;oblastí, jež byly v&#160;minulosti samostatnými zeměmi. I&#160;tady jsou mezi španělskými pohádkami některé jemné odstíny. Snažil jsem se zachytit to nejtypičtější ze všech těchto oblastí; z&#160;Aragonu i&#160;z&#160;Murcie, z&#160;Andalusie i&#160;Extremadury, z&#160;Leónu, ze Staré i&#160;Nové Kastilie.</p>
			<p class="MLP_text ParaOverride-1">Španělské lidové pohádky mají své zvláštní typické motivy, mají veliké bohatství originálních lidových typů, mají jadrnost a&#160;strohost dialogu, mají své typické formulace, zejména v&#160;úvodech a&#160;závěrech jednotlivých pohádek. Mají svou zvláštní prostotu, jednoduchost i&#160;moudrost; mají poezii i&#160;humor, někdy trochu drsný; mají svou zvláštní zemitost, jadrnost a&#160;krásu. To všechno jim vtiskl lid, který si je vyprávěl, který do nich vložil zkušenosti svého nelehkého života; své naděje, své radosti i&#160;trápení, svou odvahu, a&#160;zejména svou touhu po spravedlnosti, jež mu byla tak často odpírána.</p>
			<p class="MLP_text ParaOverride-2">Moc jsem si přál, abyste tohle všechno našli i&#160;na stránkách této knížky.</p>
			<p class="MLP_dopis_podpis ParaOverride-1">Václav Cibula</p>
		</div>
</body>
</html>