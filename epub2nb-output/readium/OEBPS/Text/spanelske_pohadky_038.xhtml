<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>spanelske_pohadky-35</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="spanelske_pohadky-35" xml:lang="cs-CZ">
		<div class="Z-kladn--textový-r-meček">
			<p id="_idParaDest-37" class="MLP_uroven2_kapitola ParaOverride-1">Katalineta a&#160;velryba</p>
			<p class="MLP_text_bez1radku ParaOverride-1">Jednou žili ve španělsku bratr a&#160;sestra, jmenovali se Bernadet a&#160;Katalineta. Byli sami, sami na celém světě, rodiče jim zemřeli, když děti byly ještě docela malé. O&#160;dům i&#160;o&#160;děti se starala chůva a&#160;její dcera.</p>
			<p class="MLP_text ParaOverride-1">Bernadet a&#160;Katalineta se měli tak rádi, že jeden bez druhého neudělal ani krok. Čas však míjel, z&#160;Bernadeta už byl mladý muž a&#160;z&#160;Katalinety dívka skoro na vdávání. A&#160;tak se stalo, že Bernadet musel na vojnu, aby bojoval za svého krále a&#160;pána. Stará chůva byla hádavá a&#160;zlostná, její dcera byla ještě horší, a&#160;tak oba sourozenci věděli, že Katalinetu nečeká nic dobrého. Chůva i&#160;její dcera záviděly Katalinetě její krásu a&#160;vylévaly si na ní svůj hněv při každé sebemenší příležitosti.</p>
			<p class="MLP_text ParaOverride-1">Katalineta byla vskutku krásná, krásnější dívku svět snad ani nepoznal. Když si ráno rozčesávala dlouhé vlasy, padaly jí z&#160;hřebene zářivé perly; když si myla ruce, své drobné bílé ruce, leskla se ve vodě zrnka zlata; a&#160;když si omývala večer nohy, své drobné bílé nohy s&#160;něžnými kotníky, míhaly se ve vodě stříbrné rybky. Když se Katalineta usmála, rozzářilo se na nebi slunce a&#160;obloha byla bez jediného mráčku; když se rozplakala, hned se nebe zatáhlo těžkými mraky a&#160;spustila se průtrž mračen. A&#160;kdokoli viděl Katalinetu třeba jen jednou jedenkrát, nikdy už na ni nezapomněl a&#160;zdálo se mu o&#160;ní v&#160;noci i&#160;ve dne, když na chvilku přivřel oči.</p>
			<p class="MLP_text ParaOverride-1">Bernadet se loučil se svou krásnou sestřičkou těžko, přetěžko. Naposled ji objal a&#160;řekl:</p>
			<p class="MLP_text ParaOverride-1">„Jen nebuď smutná, sestřičko! Já se brzy vrátím a&#160;přivedu ti nejlepšího ženicha, jakého najdu.“</p>
			<p class="MLP_text ParaOverride-1">Katalineta přestala plakat a&#160;usmála se. V&#160;tu chvíli mraky na obloze zmizely, obloha byla modrá a&#160;slunce zářilo.</p>
			<p class="MLP_text ParaOverride-1">Bernadet odešel na vojnu. Sloužil statečně v&#160;mnoha městech a&#160;krajích, až se nakonec dostal na královský dvůr. Mladý král si ho oblíbil a&#160;spřátelil se s&#160;ním, takže za nějakou dobu byli ti dva téměř jako bratři. Svěřovali si navzájem své starosti i&#160;radosti a&#160;jednoho dne řekl mladý král Bernadetovi:</p>
			<p class="MLP_text ParaOverride-1">„Všichni na mě naléhají, abych se oženil, neboť země potřebuje nejenom krále, ale i&#160;královnu. Dvořané a&#160;rádci mi už nabízeli dost princezen, ale mně se žádná nelíbí.“</p>
			<p class="MLP_text ParaOverride-1">Bernadet si hned vzpomněl na svou sestřičku a&#160;zvolal:</p>
			<p class="MLP_text ParaOverride-1">„Možná že bych znal jednu, která by se ti určitě líbila!“</p>
			<p class="MLP_text ParaOverride-1">„A&#160;jakpak vypadá?“ zeptal se mladý král.</p>
			<p class="MLP_text ParaOverride-1">„Krásnější dívku jsi ještě neviděl,“ řekl upřímně a&#160;podle pravdy Bernadet. „Když si ráno rozčesává vlasy, padají z&#160;hřebene perly; když si myje ruce, lesknou se ve vodě zrnka zlatého prachu, a&#160;když si omývá večer nohy, své drobné nohy s&#160;bílými kotníky, míhají se ve vodě stříbrné rybky. Když se směje, svítí slunce; když se rozpláče, nebe se zatáhne a&#160;spustí se průtrž mračen. A&#160;hodná je jako jarní ráno.“</p>
			<p class="MLP_text ParaOverride-1">Princ vyskočil a&#160;zvolal:</p>
			<p class="MLP_text ParaOverride-1">„Tu chci! Tu si vezmu za ženu a&#160;žádnou jinou! Kde ji najdu?“</p>
			<p class="MLP_text ParaOverride-1">„Je to moje sestra Katalineta,“ řekl Bernadet. „Když jsem šel na vojnu, nechal jsem ji doma se starou chůvou.“</p>
			<p class="MLP_text ParaOverride-1">„Tvoje sestra?“ zvolal král. „Pak bude určitě ještě hodnější a&#160;ještě krásnější, než jsi říkal. Hned zítra pro ni pošlu svého kapitána!“</p>
			<p class="MLP_text ParaOverride-1">Časně ráno se vydal kapitán na cestu. Dorazil do velkého přístavu, nasedl na loď a&#160;plul sedm dní podle pobřeží, až přijel do kraje, kde žila krásná Katalineta. Netrvalo dlouho a&#160;zabušil na dveře jejího domu.</p>
			<p class="MLP_text ParaOverride-1">„Otevřte, lidé dobří! Přicházím si pro královu nevěstu!“</p>
			<p class="MLP_text ParaOverride-1">Dveře se otevřely. Objevila se chůva a&#160;řekla rychle:</p>
			<p class="MLP_text ParaOverride-1">„Vítám tě! Pověz mi, kdopak je ta králova nevěsta? Určitě myslíš mou krásnou dceru!“</p>
			<p class="MLP_text ParaOverride-1">Kapitán se však nedal zmýlit.</p>
			<p class="MLP_text ParaOverride-1">„Vaše dcera mě nezajímá. Jdu si pro krásnou Katalinetu. Hned ji přiveďte a&#160;povězte jí, ať se připraví na cestu!“</p>
			<p class="MLP_text ParaOverride-1">V&#160;tu chvíli se otevřelo pod střechou malé okénko. Katalineta vyhlédla a&#160;vykřikla radostí.</p>
			<p class="MLP_text ParaOverride-1">„Hned přijdu, hned! Já jsem věděla, že můj bratříček splní, co slíbil!“</p>
			<p class="MLP_text ParaOverride-1">Kapitán zdvihl hlavu a&#160;oněměl úžasem. Teprve po dlouhé chvíli se vzpamatoval a&#160;řekl hlasem, který se mu trochu třásl:</p>
			<p class="MLP_text ParaOverride-1">„Prošel jsem už mnoho zemí, plavil jsem se přes desatero moří, ale takovou krásu jsem ještě neviděl a&#160;nikdy už neuvidím. Připrav se na cestu, vyrazíme co nejdřív!“</p>
			<p class="MLP_text ParaOverride-1">Nazítří ráno se vydali na cestu. Nejeli však sami: chůva prohlásila, že Katalinetu nemůže pustit samotnou, a&#160;přislíbila, že o&#160;ni bude pečovat. A&#160;tak jeli čtyři: krásná Katalineta, kapitán, chůva a&#160;její dcera. Brzy dorazili do přístavu, nastoupili na loď a&#160;vypluli.</p>
			<p class="MLP_text ParaOverride-1">Po celou dobu chůva horečně přemýšlela, jak by se Katalinety zbavila a&#160;nahradila ji svou vlastní dcerou. Večer při západu se jí naskytla příležitost: Katalineta stála na palubě, opírala se o&#160;zábradlí a&#160;dívala se, jak v&#160;dálce nad pevninou zapadá slunce. Chůva se k&#160;ní zezadu tiše přiblížila, prudce do ní strčila a&#160;Katalineta spadla do moře, neměla čas ani vykřiknout. Sotva se ponořila, spolkla ji veliká velryba, takže na hladinu už nevyplul ani vyšívaný šátek, který měla Katalineta kolem ramen.</p>
			<p class="MLP_text ParaOverride-1">Chůva hned běžela pro svou dceru, oblékla ji do šatů, v&#160;nichž se Katalineta chtěla představit králi, a&#160;přes tvář jí dala hustý závoj. Potom ji poslala na palubu a&#160;nařídila jí, aby se tam procházela tak dlouho, dokud nepřijde kapitán.</p>
			<p class="MLP_text ParaOverride-1">Zakrátko se objevil kapitán a&#160;dal se s&#160;dívkou do řeči. Pohlédl na ni a&#160;zdálo se mu, že už není tak krásná jako dřív. Obrátil se na chůvu a&#160;řekl jí: „Copak se to stalo s&#160;naší Katalinetou? Jako by se ve tváři trochu změnila.“</p>
			<p class="MLP_text ParaOverride-1">Chůva odpověděla rychle:</p>
			<p class="MLP_text ParaOverride-1">„Loď se houpá a&#160;chudák Katalineta má jistě mořskou nemoc. Také slaný vzduch je na ni příliš ostrý: jenom se podívej, jak má sežehlé a&#160;naběhlé tváře! Proto si musela vzít ten nehezký závoj.“</p>
			<p class="MLP_text ParaOverride-1">Kapitán pokýval hlavou a&#160;už se dál neptal.</p>
			<p class="MLP_text ParaOverride-1">Nazítří si vzala dcera tenčí závoj a&#160;vyšla znovu na palubu. Kapitán na ni pohlédl a&#160;užasl, jak se Katalineta změnila.</p>
			<p class="MLP_text ParaOverride-1">„Nediv se,“ řekla spěšně chůva, „to dělá mořský vítr a&#160;slunce. Chuděra má tváře spálené a&#160;trpí převelikou horkostí.“</p>
			<p class="MLP_text ParaOverride-1">Kapitán pokrčil rameny a&#160;šel si po svých.</p>
			<p class="MLP_text ParaOverride-1">Třetího dne si vzala chůvina dcera docela tenký a&#160;průsvitný závoj a&#160;vyšla znovu na palubu. Kapitán se na ni podíval a&#160;nevěřil vlastním očím; napadlo ho, že se Katalineta už sama sobě vůbec nepodobá. Chůva pochopila, co si myslí, a&#160;zvolala:</p>
			<p class="MLP_text ParaOverride-1">„Vidíš, jak se chudák změnila? To všechno způsobil slaný vzduch, vítr a&#160;slunce! Však jsem to hned říkala. Raději si Katalinety nevšímej a&#160;starej se o&#160;svoje věci. Dovedeš si představit, jak asi trpí!“</p>
			<p class="MLP_text ParaOverride-1">Kapitán už mlčel a&#160;od té chvíle se Katalinetě raději vyhýbal.</p>
			<p class="MLP_text ParaOverride-1">Konečně dopluli do přístavu. Hudba hrála, vojáci stříleli z&#160;děl na počest krásné Katalinety. Král s&#160;celým průvodem už netrpělivě čekal; objal svou nevěstu a&#160;zvědavě jí nadzdvihl hustý závoj, kterým si zakrývala tvář.</p>
			<p class="MLP_text ParaOverride-1">V&#160;tu chvíli zvolal Bernadet, který stál po králově boku:</p>
			<p class="MLP_text ParaOverride-1">„Ale to přece není moje sestra Katalineta! To je dcera naší chůvy!“</p>
			<p class="MLP_text ParaOverride-1">Nepravá Katalineta si zakryla rukama obličej a&#160;řekla vyčítavě:</p>
			<p class="MLP_text ParaOverride-1">„To se za mě tak stydíš? Co se s&#160;tebou stalo, že nepoznáváš svou vlastní sestru?“</p>
			<p class="MLP_text ParaOverride-1">Bernadet nevěřil vlastním očím ani uším, myslel si, že se mu všechno jen zdá, a&#160;nedokázal už promluvit jediné slovo. Král se na něj zamračil a&#160;pravil chladně:</p>
			<p class="MLP_text ParaOverride-1">„Slíbil jsem, že si vezmu tvou sestru za ženu. Své slovo dodržím, neboť je to slovo královské. Ale ty jsi mě podvedl a&#160;obelstil a&#160;za to tě potrestám.“</p>
			<p class="MLP_text ParaOverride-1">Přikázal, aby Bernadeta vsadili do nejhlubšího vězení, a&#160;vrátil se do paláce. Na falešnou Katalinetu se už ani nepodíval.</p>
			<p class="MLP_text ParaOverride-1">A&#160;byla svatba. Smutná, neveselá, jako by to ani královská svatba nebyla. Král nemluvil, mračil se, o&#160;nevěstu nezavadil jediným pohledem. Bernadet ležel ve studeném vězení v&#160;okovech na rukou i&#160;na nohou a&#160;marně přemýšlel, co se vlastně stalo. Měl strach o&#160;svou sestru a&#160;bál se o&#160;její život.</p>
			<p class="MLP_text ParaOverride-1">Katalineta zatím seděla v&#160;břiše velryby. Místa měla dost, zima jí také nebylo, jíst a&#160;pít měla, co hrdlo ráčilo. Stýskalo se jí však po slunci, po modrém nebi, po čerstvém povětří. Když uplynulo sedm dní, řekla velrybě:</p>
			<p class="MLP_text ParaOverride-1">„Velrybo, prosím, dovol mi, ať se aspoň jedinou hodinku projdu po zelené trávě a&#160;nadýchám se čistého vzduchu! Ráda bych si také rozčesala vlasy a&#160;umyla si své drobné ruce a&#160;své bílé nohy.“</p>
			<p class="MLP_text ParaOverride-1">Velryba se slitovala nad krásnou dívkou a&#160;odpověděla:</p>
			<p class="MLP_text ParaOverride-1">„Splním ti, oč prosíš, Katalineto. Ale bojím se, že se už nevrátíš; proto tě připoutám ke zlatému řetězu, abys mi neutekla. A&#160;radím ti, nepokoušej se mě obelstít!“</p>
			<p class="MLP_text ParaOverride-1">Připevnila Katalinetě kolem kotníku na noze dlouhý zlatý řetěz, připlula k&#160;mělčinám a&#160;pustila zajatkyni na břeh.</p>
			<p class="MLP_text ParaOverride-1">Katalineta chvíli pobíhala po jemném písku, potom se rozběhla na palouk do zelené trávy. Posadila se vedle studánky a&#160;začala se česat a&#160;mýt. Když si rozčesávala své dlouhé vlasy, padaly jí z&#160;hřebene perly; když si myla ve studánce své bílé ruce, zaleskla se na dně studánky zrnka zlatého prachu; a&#160;když ponořila do vody své drobné nohy s&#160;něžnými kotníky, zatřpytily se ve studánce stříbrné rybky.</p>
			<p class="MLP_text ParaOverride-1">V&#160;tu chvíli přiletěla holubička a&#160;usedla Katalinetě na rameno.</p>
			<p class="MLP_text ParaOverride-1">„Ty můj malý ptáčku,“ řekla Katalineta. „Kdybych tak uměla létat, jako umíš ty! Škoda že nedovedeš mluvit. Třeba bys mi pověděla, co dělá můj bratříček a&#160;co se stalo s&#160;mým ženichem, španělským králem!“</p>
			<p class="MLP_text ParaOverride-1">Holubička odpověděla lidským hlasem:</p>
			<p class="MLP_text ParaOverride-1">„Tvůj bratr je v&#160;nejhlubším králově vězení, na rukou i&#160;na nohou má pouta. A&#160;tvůj ženich má ženu ošklivku, neboť se oženil s&#160;dcerou tvé chůvy.“</p>
			<p class="MLP_text ParaOverride-1">Katalineta zbledla ve tváři a&#160;z&#160;očí jí vytryskly slzy. V&#160;tom okamžiku se jasné nebe pokrylo temnými mraky, zadul studený vítr a&#160;z&#160;mračen se spustil příval vod. Holubička se přitiskla Katalinetě ke tváři a&#160;zvolala:</p>
			<p class="MLP_text ParaOverride-1">„Přestaň plakat, prosím tě, nebo budu celá mokrá! Honem se usměj, ať zase svítí slunce! Za sedm dnů ti přinesu novou zprávu a&#160;slibuji ti, že bude lepší než ta dnešní! Věř mi!“</p>
			<p class="MLP_text ParaOverride-1">Katalineta přestala plakat a&#160;usmála se. Černé mraky se rozplynuly, na modrém nebi se objevilo slunce a&#160;začalo znovu pálit. Holubička si osušila křídla a&#160;rozletěla se ke královskému paláci, Katalineta se vrátila do temného útulku v&#160;břiše velryby a&#160;přemýšlela, co se to vlastně stalo.</p>
			<p class="MLP_text ParaOverride-1">Netušila, že ji na břehu pozoroval mladý rybář. Stál ve stínu vysoké skály a&#160;sledoval, jak si krásná dívka rozčesává nad studánkou vlasy, jak si umývá ve vodě své bílé ruce a&#160;drobounké nohy, jak jí na rameno usedla bílá holubička.</p>
			<p class="MLP_text ParaOverride-1">Když Katalineta zmizela, vrátil se do vesnice a&#160;všechno pověděl rybářům. Brzo si lidé na celém pobřeží vyprávěli o&#160;krásce, která vystoupila z&#160;moře. Vyprávění se dostalo až do velkého města a&#160;proniklo i&#160;do královského paláce. A&#160;byl tam jeden mladý panoš, který se rozhodl, že tu krásnou dívku z&#160;moře musí vidět stůj co stůj; vydal se na pobřeží, ukryl se ve stínu skály a&#160;čekal tam celé dny a&#160;celé noci, ve slunci i&#160;při světle měsíce, až se dívka znovu objeví.</p>
			<p class="MLP_text ParaOverride-1">Uplynulo sedm dní a&#160;Katalineta řekla znovu velrybě:</p>
			<p class="MLP_text ParaOverride-1">„Velrybo, prosím tě, pusť mě na břeh, ať se nadýchám čerstvého vzduchu a&#160;potěším se sluneční září! Ráda bych si rozčesala vlasy a&#160;umyla si ruce i&#160;své drobné nohy.“</p>
			<p class="MLP_text ParaOverride-1">Velryba odpověděla:</p>
			<p class="MLP_text ParaOverride-1">„Pustím tě, má krásná Katalineto, ale připoutám tě zase na zlatý řetěz. A&#160;pamatuj si, nesmíš mě obelstít, jinak bude s&#160;tebou zle.“ Připevnila své zajatkyni ke kotníku na noze zlatý řetěz, připlula k&#160;mělčinám a&#160;pustila ji na břeh. Katalineta přeběhla pás jemného písku a&#160;chvíli pobíhala po zeleném palouku. Potom se posadila ke studánce a&#160;začala se česat a&#160;mýt. Když si rozčesávala vlasy, padaly jí z&#160;hřebene perly; když si umývala své bílé ruce, zaleskl se na dně studánky zlatý prach; a&#160;když si myla své drobné nohy, zatřpytily se ve vodě stříbrné rybky. Znenadání přiletěla bílá holubička a&#160;posadila se Katalinetě na rameno.</p>
			<p class="MLP_text ParaOverride-1">Katalineta se dychtivě zeptala:</p>
			<p class="MLP_text ParaOverride-1">„Jakou zprávu mi neseš tentokrát? Pověz mi rychle, co dělá můj bratr a&#160;co je s&#160;mým ženichem, španělským králem?“</p>
			<p class="MLP_text ParaOverride-1">Holubička odpověděla:</p>
			<p class="MLP_text ParaOverride-1">„Tvůj bratr je stále v&#160;hlubokém vězení a&#160;na rukou i&#160;na nohou má okovy. A&#160;hanebná dcera tvé chůvy je pořád ještě španělskou královnou. Ale věř mi, už brzy se všechno změní, protože celá země mluví jen o&#160;tobě. Vypravují si o&#160;tobě lidé v&#160;rovinách i&#160;v&#160;horách, na pobřeží i&#160;na úhorech, na samotách i&#160;v&#160;městech.“</p>
			<p class="MLP_text ParaOverride-1">Krásná Katalineta se rozplakala.</p>
			<p class="MLP_text ParaOverride-1">„Jak mě může potěšit, že o&#160;mně všichni mluví, když o&#160;mně neví můj bratr a&#160;když o&#160;mně neví král!“</p>
			<p class="MLP_text ParaOverride-1">Sotva Katalineta začala plakat, obloha se zatáhla a&#160;z&#160;černých mraků se spustil prudký liják. Holubička se schoulila Katalinetě na rameni a&#160;řekla rychle:</p>
			<p class="MLP_text ParaOverride-1">„Prosím tě, přestaň plakat, nebo se mi zmáčí křídla! Raději se usmívej, ať zase svítí slunce! Za sedm dnů ti přinesu jen dobré zprávy, uvidíš!“</p>
			<p class="MLP_text ParaOverride-1">Katalineta se usmála a&#160;pohladila holubičku po zmoklém peří. Mraky zmizely a&#160;na modrém nebi se rozzářilo slunce. Holubička se rozletěla ke královskému paláci, Katalineta se pomalu vrátila do svého temného útulku v&#160;břiše velryby a&#160;myslila na svého bratra a&#160;na španělského krále.</p>
			<p class="MLP_text ParaOverride-1">Nevěděla, že po celou dobu ji pozoroval z&#160;úkrytu skal mladý panoš. Když velryba zmizela v&#160;moři, panoš se rozběhl zpátky do královského paláce a&#160;říkal každému na potkání:</p>
			<p class="MLP_text ParaOverride-1">„Všechno, co si lidé vypravují, je pravda! Viděl jsem tu krásku na vlastní oči! Vystoupila z&#160;moře a&#160;na noze měla dlouhý zlatý řetěz. Když se češe, padají z&#160;hřebene perly; když si omývá ruce, leskne se ve vodě zlatý písek; když si omývá kotníky na nohou, míhají se ve vodě stříbrné rybky. Všechno je to pravda!“</p>
			<p class="MLP_text ParaOverride-1">O&#160;krásné dívce na břehu moře si už povídali i&#160;královi rádci. Nakonec se vyprávění dostalo až ke králi. Vzpomněl si, že něco podobného mu kdysi vyprávěl i&#160;Bernadet, a&#160;hned se rozhodl, že musí tu dívku vidět na vlastní oči.</p>
			<p class="MLP_text ParaOverride-1">Vydal se na mořský břeh a&#160;ukryl se za skály. Čekal ve dne i&#160;v&#160;noci, při slunci i&#160;při měsíci. Čekal ve stínu skal, na jemném písku u&#160;moře i&#160;u&#160;studánky na zeleném palouku, čekal tam sedm dlouhých dnů a&#160;nocí. Sedmého dne se moře otevřelo a&#160;na břeh vystoupila dívka se zlatým řetězem na kotníku. A&#160;byla tak krásná, že se králi zatajil dech a&#160;srdce se mu rozbušilo v&#160;prsou. Bez dechu se díval, jak dívka běží zelenou trávou ke studánce, jak si rozčesává vlasy, jak si umývá bílé ruce a&#160;své drobné nohy. A&#160;viděl, jak jí z&#160;hřebene padají perly, jak se ve studánce leskne zlatý prach, jak se ve vodě míhají malé stříbrné rybky. A&#160;uviděl i&#160;malou bílou holubičku. Zakroužila nad paloukem a&#160;posadila se krásné dívce na rameno.</p>
			<p class="MLP_text ParaOverride-1">„Holubičko,“ řekla dívka, „jaké zprávy mi přinášíš? Pověz mi rychle, co dělá můj bratr, pověz mi, co dělá můj ženich, španělský král!“</p>
			<p class="MLP_text ParaOverride-1">A&#160;holubička odpověděla:</p>
			<p class="MLP_text ParaOverride-1">„Tvůj bratr leží stále ještě v&#160;nejhlubším vězení a&#160;na rukou i&#160;na nohou má okovy. A&#160;tvůj ženich, španělský král, má pořád ještě za ženu hanebnou dceru tvé chůvy. Ale už to nebude dlouho trvat, věř mi, Katalineto! V&#160;celém královském paláci se mluví jen o&#160;tobě!“</p>
			<p class="MLP_text ParaOverride-1">Katalinetě vytryskly z&#160;očí slzy. Nebe se zatáhlo a&#160;z&#160;černých mraků se spustil liják.</p>
			<p class="MLP_text ParaOverride-1">„Mluví o&#160;mně celá země,“ plakala Katalineta, „celý královský palác, jen můj bratříček nemá ani tušení, co se mi stalo! Jen můj ženich, španělský král, neví o&#160;ničem!“</p>
			<p class="MLP_text ParaOverride-1">Král už na víc nečekal. Vyběhl z&#160;úkrytu a&#160;zvolal:</p>
			<p class="MLP_text ParaOverride-1">„Teď už vím všechno, krásná Katalineto! Podívej se, co udělám!“</p>
			<p class="MLP_text ParaOverride-1">Tasil meč a&#160;jediným mávnutím přeťal zlatý řetěz. Vzal Katalinetu do náruče a&#160;řekl:</p>
			<p class="MLP_text ParaOverride-1">„Já jsem tvůj ženich, španělský král, a&#160;přišel jsem si pro tebe.“</p>
			<p class="MLP_text ParaOverride-1">Katalineta se šťastně usmála. V&#160;tu chvíli černé mraky zmizely a&#160;na obloze se rozzářilo slunce.</p>
			<p class="MLP_text ParaOverride-1">A&#160;dál? To už si snadno domyslíte.</p>
			<p class="MLP_text ParaOverride-1">Chůva a&#160;její dcera musely s&#160;hanbou odejít ze země. Král sám vyvedl Bernadeta z&#160;vězení, před celým dvorem ho poprosil, aby mu odpustil. A&#160;pozval ho na svatbu.</p>
			<p class="MLP_text ParaOverride-1">Byla to slavná, veselá svatba, slavnější a&#160;veselejší nikdo dřív a&#160;nikdo potom už nezažil.</p>
			<p class="MLP_text ParaOverride-1">A&#160;krásná Katalineta, ta, co se usměje a&#160;hned svítí slunce? Ta, co zapláče a&#160;hned je průtrž mračen?</p>
			<p class="MLP_text ParaOverride-1">Nevím. Ale říká se, že od té doby svítí slunce v&#160;tom kraji od rána do večera a&#160;po celý rok.</p>
			<p class="MLP_text ParaOverride-1">Zbývá povědět, co se stalo s&#160;velrybou.</p>
			<p class="MLP_text ParaOverride-1">Odplula daleko do moře a&#160;byla šťastná, že všechno dopadlo tak, jak si to přála už tenkrát, když zachránila Katalinetu z&#160;mořských hlubin.</p>
		</div>
</body>
</html>