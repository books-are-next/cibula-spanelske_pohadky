<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>spanelske_pohadky-29</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="spanelske_pohadky-29" xml:lang="cs-CZ">
		<div class="Z-kladn--textový-r-meček">
			<p id="_idParaDest-31" class="MLP_uroven2_kapitola ParaOverride-1">Tři karafiáty</p>
			<p class="MLP_text_bez1radku ParaOverride-1">Byl jednou jeden venkovan a&#160;ten měl hodnou a&#160;krásnou dceru. Miloval ji nade všechno; když plakala, snažil se ji rozveselit, když se smála, byl nejšťastnějším člověkem na světě. Jednoho dne se vracel z&#160;pole a&#160;našel při okraji lesa tři červené karafiáty; napadlo ho, že by potěšily jeho dceru. Opatrně je utrhl a&#160;přinesl domů.</p>
			<p class="MLP_text ParaOverride-1">Dcera, jmenovala se María, měla z&#160;karafiátů velikou radost. Prohlížela si je ze všech stran a&#160;neustále volala otce:</p>
			<p class="MLP_text ParaOverride-1">„Pojď se podívat, jak jsou krásné! Mají barvu jako plamen, jako když slunce zapadá do červánků!“</p>
			<p class="MLP_text ParaOverride-1">Dva karafiáty dala na stůl do vody a&#160;třetí si vpletla do černých vlasů. Stalo se však, že rozdělávala oheň, aby uvařila otci večeři, karafiát jí vypadl z&#160;vlasů rovnou do žhavých uhlíků a&#160;shořel.</p>
			<p class="MLP_text ParaOverride-1">Z&#160;plamene vystoupil mladý muž a&#160;zeptal se:</p>
			<p class="MLP_text ParaOverride-1">„Co to děláš? Proč jsi mě hodila do ohně?“</p>
			<p class="MLP_text ParaOverride-1">María se tak vylekala, že nedokázala odpovědět ani slovo. Mladý muž si smutně povzdechl a&#160;řekl:</p>
			<p class="MLP_text ParaOverride-1">„Ty na mě nemluvíš? Škoda, protože mě už nikdy neuvidíš.“</p>
			<p class="MLP_text ParaOverride-1">Sotva to dořekl, zmizel a&#160;plamen zhasl.</p>
			<p class="MLP_text ParaOverride-1">María rozdělala znovu oheň. Nevěděla, zda to byla skutečnost anebo zda se jí všechno jenom zdálo, když se dívala do plamenů. Vzala proto druhý karafiát a&#160;hodila ho do ohně. V&#160;tom okamžiku vystoupil z&#160;plamene jiný mladý muž, ještě krásnější než ten první, a&#160;zeptal se:</p>
			<p class="MLP_text ParaOverride-1">„Co to děláš? Proč jsi mě hodila do ohně?“</p>
			<p class="MLP_text ParaOverride-1">María pochopila, že to nebyl sen; chtěla odpovědět, ale v&#160;hrdle se jí zadrhlo a&#160;mlčela. Mladý muž si povzdychl a&#160;řekl tiše, tak tiše, že ho bylo sotva slyšet:</p>
			<p class="MLP_text ParaOverride-1">„Ty na mě nemluvíš? Škoda, protože už mě nikdy neuvidíš.“</p>
			<p class="MLP_text ParaOverride-1">Pak zmizel v&#160;plameni a&#160;plamen zhasl.</p>
			<p class="MLP_text ParaOverride-1">María rychle rozdělala oheň potřetí a&#160;hodila do něho třetí karafiát. Bylo jí líto, že nedokázala odpovědět, a&#160;přála si svou chybu napravit, aby ti dva nebyli tak smutní.</p>
			<p class="MLP_text ParaOverride-1">Z&#160;plamene vystoupil třetí muž, nejmladší a&#160;nejkrásnější. Pohlédl na Maríu a&#160;zeptal se:</p>
			<p class="MLP_text ParaOverride-1">„Co to děláš? Proč jsi mě hodila do ohně?“</p>
			<p class="MLP_text ParaOverride-1">A&#160;byl tak krásný a&#160;díval se tak smutně, že María nevěděla, co má říct. Než našla odpověď, muž se zeptal znovu:</p>
			<p class="MLP_text ParaOverride-1">„Ty na mě nemluvíš? Škoda, protože už mě nikdy neuvidíš.“</p>
			<p class="MLP_text ParaOverride-1">Couvl zpátky k&#160;ohni, ale pak se ještě jednou pomalu obrátil a&#160;dodal tiše:</p>
			<p class="MLP_text ParaOverride-1">„Kdybys mě přece jen chtěla vidět, najdeš mě u&#160;kamenů celého světa.“</p>
			<p class="MLP_text ParaOverride-1">Domluvil, vstoupil zpátky do plamene a&#160;plamen zhasl.</p>
			<p class="MLP_text ParaOverride-1">Od toho dne byla María tak zasmušilá, že ji otec ani nepoznával. Dříve si zpívala od rána do večera, teď chodila s&#160;hlavou sklopenou a&#160;nepromluvila, marně se jí nešťastný otec vyptával, co ji trápí. Myslela bez přestání na tři krásné mládence, ale nejvíc myslela na toho třetího, nekrásnějšího a&#160;nejsmutnějšího.</p>
			<p class="MLP_text ParaOverride-1">Napadlo ji, že ti tři od ní čekali nějakou pomoc a&#160;že je zklamala. Proto se rozhodla, že je najde a&#160;napraví svou chybu, i&#160;kdyby je měla hledat celý život. A&#160;také poznala, že bez toho třetího nemůže dál žít.</p>
			<p class="MLP_text ParaOverride-1">Rozloučila se s&#160;otcem a&#160;vydala se na cestu. Šla od vesnice k&#160;vesnici, od města k&#160;městu, a&#160;všude se ptala, kde najde kameny celého světa. Avšak nikdo jí neuměl odpovědět a&#160;nikdo o&#160;nich nikdy ani neslyšel.</p>
			<p class="MLP_text ParaOverride-1">Po dlouhém bloudění a&#160;putování došla do vyprahlé, skalnaté krajiny. Tráva tam žloutla v&#160;palčivém slunci, všude jen kameny, kameny a&#160;skály, nikde nezazpíval ani ptáček. María byla unavená dlouhým putováním, usedla do stínu pod tři vysoké skály a&#160;ze samého smutku se rozplakala. A&#160;plakala tak usedavě, že by se byl nad ní i&#160;kámen slitoval.</p>
			<p class="MLP_text ParaOverride-1">A&#160;slitoval se doopravdy: jedna ze skal se otevřela a&#160;vystoupil z&#160;ní mladý muž. María ho hned poznala, i&#160;když ho viděla závojem slz: byl to ten třetí, ten nejkrásnější, ten nejsmutnější.</p>
			<p class="MLP_text ParaOverride-1">Přistoupil k&#160;ní blíž a&#160;zeptal se:</p>
			<p class="MLP_text ParaOverride-1">„Proč pláčeš? Co tě trápí?“</p>
			<p class="MLP_text ParaOverride-1">María mu chtěla všechno povědět, ale bylo toho tolik, že ani nevěděla, odkud má začít; pláč jí znovu stáhl hrdlo, takže mlčela a&#160;z&#160;očí jí dál tekly slzy.</p>
			<p class="MLP_text ParaOverride-1">„Ani teď se mnou nechceš mluvit?“ zeptal se mladý muž mírně. A&#160;když María stále mlčela, řekl soucitně:</p>
			<p class="MLP_text ParaOverride-1">„Otři si slzy a&#160;přestaň plakat. Podívej se na tu skalnatou horu na konci pláně; za tou horou je velký bílý dům. Jdi tam a&#160;požádej paní, aby tě přijala do služby.“</p>
			<p class="MLP_text ParaOverride-1">María mu chtěla odpovědět, chtěla mu říct, že to jistě udělá, ale z&#160;hrdla jí nevyšel ani hlásek. Stačila jen kývnout, muž vstoupil znovu do skály a&#160;skála se za ním zavřela.</p>
			<p class="MLP_text ParaOverride-1">María si otřela slzy a&#160;vydala se přes vyprahlou pláň. Už necítila únavu ani horko, viděla před sebou jen skalnatou horu a&#160;věděla, že ji musí přejít. Šplhala po skalách, rozdírala si ruce i&#160;nohy o&#160;ostré skalní výstupky, ale nakonec přece jen byla na vrcholu. Dychtivě pohlédla do údolí před sebou a&#160;spatřila uprostřed zelených pastvin veliký bílý dům.</p>
			<p class="MLP_text ParaOverride-1">Sestoupila do údolí, došla k&#160;bílému domu a&#160;požádala paní, které ten dům patřil, aby ji vzala do služby.</p>
			<p class="MLP_text ParaOverride-1">Paní viděla, jak je zbědovaná, slitovala se nad ní a&#160;řekla:</p>
			<p class="MLP_text ParaOverride-1">„Dobrá, když chceš, můžeš zůstat. Právě mi odešla pradlena, budeš u&#160;mne prát.“</p>
			<p class="MLP_text ParaOverride-1">Od toho dne prala María u&#160;potoka prádlo. Ráno přicházela k&#160;vodě s&#160;velkými koši špinavého prádla, večer se vracela s&#160;prádlem čisťounkým a&#160;voňavým, vybíleným sluncem. Paní si brzo povšimla, jak je María pilná a&#160;pečlivá, a&#160;po nějakém čase ji začala mít ráda jako svou vlastní dceru.</p>
			<p class="MLP_text ParaOverride-1">Ostatní děvečky krásné pradleně záviděly a&#160;rozhodly se, že jí uškodí. Přišly ke své paní a&#160;řekly jí:</p>
			<p class="MLP_text ParaOverride-1">„Vaše nová pradlena se tváří, jako by neuměla do pěti počítat, ale je to pěkná hrdopýška! Víte, co o&#160;vás řekla?“</p>
			<p class="MLP_text ParaOverride-1">„A&#160;copak řekla tak hrozného?“ zeptala se paní. „Mně připadá jako hodné děvče.“</p>
			<p class="MLP_text ParaOverride-1">Děvečky se zasmály.</p>
			<p class="MLP_text ParaOverride-1">„Co řekla? Prý neví, proč máte tolik služebných, když na těch pár kousků prádla by snadno stačila sama za jediný den!“</p>
			<p class="MLP_text ParaOverride-1">To se paní nelíbilo. Zavolala Maríu a&#160;zeptala se jí:</p>
			<p class="MLP_text ParaOverride-1">„Říkala jsi, že bys všechno prádlo vyprala sama za jediný den?“</p>
			<p class="MLP_text ParaOverride-1">„Ne, paní! Něco takového jsem nikdy neřekla!“</p>
			<p class="MLP_text ParaOverride-1">Paní se však zamračila ještě víc a&#160;řekla chladně:</p>
			<p class="MLP_text ParaOverride-1">„Děvečky tě slyšely. Přece nechceš tvrdit, že si to vymyslely! Nemám ráda, když se někdo vychloubá, a&#160;už vůbec nemám ráda, když někdo nemluví pravdu. Něco ti povím: když si tak troufáš, buď vypereš zítra všechno prádlo sama, nebo odejdeš z&#160;mého domu.“</p>
			<p class="MLP_text ParaOverride-1">Nazítří ráno nanosili sluhové k&#160;potoku koše špinavého prádla. María věděla, že tolik prádla nevypere ani za sedm dní. A&#160;ještě víc ji trápila křivda, která se jí stala. Dlouho tak seděla a&#160;uvažovala, co má dělat. Náhle si vzpomněla na tři skály. Rozběhla se k&#160;hoře, přelezla ji a&#160;bez dechu doběhla ke třem skalám. Usedla do kamení a&#160;znovu se rozplakala.</p>
			<p class="MLP_text ParaOverride-1">Tu se zase otevřela skála, vystoupil z&#160;ní krásný mladík a&#160;řekl:</p>
			<p class="MLP_text ParaOverride-1">„Už zase slzy? Pročpak pláčeš?“</p>
			<p class="MLP_text ParaOverride-1">María neodpověděla, ani to nedokázala, i&#160;když chtěla sebevíc.</p>
			<p class="MLP_text ParaOverride-1">Mladý muž řekl:</p>
			<p class="MLP_text ParaOverride-1">„Já vím. Tvoje paní ti dala vyprat všechno prádlo z&#160;celého domu. S&#160;tím si nedělej starosti; vrať se k&#160;potoku a&#160;zavolej: Všichni ptáčkové na světě, přileťte a&#160;pomozte mi!“</p>
			<p class="MLP_text ParaOverride-1">Když to řekl, zmizel.</p>
			<p class="MLP_text ParaOverride-1">María se vrátila k&#160;potoku a&#160;k&#160;horám prádla. Postavila se nad modrou tůňku a&#160;zvolala:</p>
			<p class="MLP_text ParaOverride-1">„Všichni ptáčkové celého světa, přileťte a&#160;pomozte mi!“</p>
			<p class="MLP_text ParaOverride-1">Sotva to řekla, začali se ze všech stran slétat ptáci. Malí i&#160;velcí, barevní jako duha i&#160;šediví jako myšky. A&#160;bylo jich tolik, že téměř zakryli oblohu. Uchopili prádlo za cípy a&#160;namáčeli je v&#160;potoce tak dlouho, až všechna špína odplavala po proudu; potom zanesli vyprané prádlo na louku a&#160;rozprostřeli je do trávy, aby se vybílilo a&#160;rychle uschlo.</p>
			<p class="MLP_text ParaOverride-1">Když večer přišli sluhové, bylo prádlo čisté a&#160;suché a&#160;vonělo jak jarní povětří.</p>
			<p class="MLP_text ParaOverride-1">Paní se zastyděla, že své nové pradleně nevěřila, a&#160;přede všemi ji pochválila.</p>
			<p class="MLP_text ParaOverride-1">Děvečky měly zlost, že se jim lest nevydařila. Přemýšlely a&#160;dohadovaly se celé dlouhé večery, jak by uškodily krásné pradleně co nejvíc, až se dohodly. Jednoho dne přišly k&#160;paní a&#160;řekly jí:</p>
			<p class="MLP_text ParaOverride-1">„Naše nová pradlena se už zase vychloubá. Víte, co řekla?“</p>
			<p class="MLP_text ParaOverride-1">„Jistě neříkala nic tak zlého,“ odpověděla paní. „Posledně opravdu dokázala, že to nebylo jen plané vychloubání.“</p>
			<p class="MLP_text ParaOverride-1">„Ale tentokrát je to horší,“ řekly děvečky, „mnohem horší! Je to tak zlé, že vám to snad ani povědět nemůžeme.“</p>
			<p class="MLP_text ParaOverride-1">„Když už jste začaly,“ řekla paní, „nemůžete couvnout. Povězte, co se stalo!“</p>
			<p class="MLP_text ParaOverride-1">Služebné věděly, že paní má nemocné oči. Kdysi měla tři syny, ale ztratili se na lovu a&#160;už se nikdy nevrátili. Nešťastná matka se tak trápila, že si málem oči vyplakala.</p>
			<p class="MLP_text ParaOverride-1">„Paní,“ řekly děvečky, „vaše pradlena tvrdila, že ví o&#160;vodě, která by vám vyléčila nemocné oči.“</p>
			<p class="MLP_text ParaOverride-1">„To že řekla?“ vykřikla paní. „Hned ať sem přijde!“</p>
			<p class="MLP_text ParaOverride-1">Když María přišla, zeptala se jí přísně:</p>
			<p class="MLP_text ParaOverride-1">„Tvrdila jsi, že víš o&#160;vodě, která by mi vyléčila oči?“</p>
			<p class="MLP_text ParaOverride-1">María se podivila.</p>
			<p class="MLP_text ParaOverride-1">„Nic takového jsem neříkala, paní. Ani jsem to říkat nemohla, protože o&#160;takové vodě nevím. Kdybych o&#160;ní věděla, sama bych vám ji přinesla.“</p>
			<p class="MLP_text ParaOverride-1">„Přece si to děvečky nevymyslely!“ zvolala paní. „Musely to od tebe slyšet! Mrzí mě, že takhle mluvíš o&#160;mém neštěstí. A&#160;něco ti povím: buď mi tedy tu vodu přineseš, nebo odejdi z&#160;mého domu!“</p>
			<p class="MLP_text ParaOverride-1">María neměla ani tušení, kde by mohla léčivou vodu hledat. Vydala se smutně ke třem skalám, posadila se na kámen a&#160;z&#160;očí jí tekly slzy.</p>
			<p class="MLP_text ParaOverride-1">Ze skály vystoupil mladík a&#160;zeptal se:</p>
			<p class="MLP_text ParaOverride-1">„Pročpak pláčeš? Co se ti přihodilo?“</p>
			<p class="MLP_text ParaOverride-1">María byla tak zoufalá z&#160;křivdy, která se jí stala, že ze sebe nedokázala vypravit ani slovo. Jenom se rozplakala ještě víc.</p>
			<p class="MLP_text ParaOverride-1">Mladý muž chvíli čekal, pak přistoupil blíž a&#160;řekl vlídně:</p>
			<p class="MLP_text ParaOverride-1">„Já vím, co ti uložila tvoje paní. Ale neměj starost. Jdi zpátky k&#160;potoku, vezmi si malou skleničku a&#160;zavolej: Všichni ptáčkové na světě, přileťte a&#160;pomozte mi! Až přiletí, poprosíš je, aby ti každý dal svou slzu. Až přiletí poslední, popros ho o&#160;peříčko. To peříčko namočíš do skleničky a&#160;potřeš jím oči své paní. To je všechno. Teď už jdi a&#160;přestaň plakat.“</p>
			<p class="MLP_text ParaOverride-1">Sotva to řekl, zmizel; María neměla ani čas mu poděkovat.</p>
			<p class="MLP_text ParaOverride-1">Vrátila se přes kamennou horu k&#160;bílému domu a&#160;udělala všechno, co jí mladík poradil.</p>
			<p class="MLP_text ParaOverride-1">Když měla skleničku plnou ptačích slz, přiletěl poslední ptáček; byl malý a&#160;drobounký a&#160;peříčka měl modrá jako nebe. To nejmodřejší peříčko pustil dívce k&#160;nohám.</p>
			<p class="MLP_text ParaOverride-1">María se rozběhla ke své paní. Namočila modré peříčko do ptačích slz a&#160;zlehka jí přetřela oční víčka. Paní vykřikla:</p>
			<p class="MLP_text ParaOverride-1">„Já zase vidím! Vidím jako dřív!“</p>
			<p class="MLP_text ParaOverride-1">María byla šťastná, že jí pomohla, a&#160;paní ji od té chvíle milovala ještě víc.</p>
			<p class="MLP_text ParaOverride-1">Když služebné poznaly, že se jim lest zase nevydařila, zmocnila se jich zloba a&#160;závist ještě větší než dřív. Ve dne v&#160;noci se radily a&#160;přemýšlely, jak by pradlenu s&#160;hanbou vystrnadily z&#160;domu.</p>
			<p class="MLP_text ParaOverride-1">Jednoho dne přišly ke své paní a&#160;řekly jí:</p>
			<p class="MLP_text ParaOverride-1">„Vaše pradlena už ze samé pýchy neví, co mluví. Kdybyste jen tušila, čím se vychloubá!“</p>
			<p class="MLP_text ParaOverride-1">„Třeba se nevychloubá,“ řekla paní. „Zatím vždycky splnila, co řekla. Copak se stalo?“</p>
			<p class="MLP_text ParaOverride-1">„Tentokrát z&#160;ní mluví ta největší pýcha!“ zvolaly děvečky. „Jenom si představte, co říká: že prý dokáže všechno na světě! Víte, co tvrdila? Že by přivedla i&#160;vaše tři syny, kdyby chtěla!“</p>
			<p class="MLP_text ParaOverride-1">Paní sklonila hlavu a&#160;neodpověděla. Potom dala zavolat Maríu a&#160;zeptala se jí smutně:</p>
			<p class="MLP_text ParaOverride-1">„Ty jsi říkala, že bys mi uměla přivést zpátky mé tři syny?“</p>
			<p class="MLP_text ParaOverride-1">„Nic takového jsem neřekla!“ zvolala María. „Jak bych také mohla, vždyť ani nevím, že máte syny!“</p>
			<p class="MLP_text ParaOverride-1">„Měla jsem,“ řekla paní, „ale jednou si vyjeli do lesa na lov a&#160;už se nevrátili. Děvečky o&#160;tobě říkají, že se vychloubáš. Ale zatím jsi splnila všechno, co jsi slíbila. Jdi a&#160;přiveď mi je, prosím tě o&#160;to!“</p>
			<p class="MLP_text ParaOverride-1">„Ale já jsem nic takového neslibovala!“ vykřikla nešťastně María.</p>
			<p class="MLP_text ParaOverride-1">Paní však jen pokývala hlavou.</p>
			<p class="MLP_text ParaOverride-1">„Já vím, že to dokážeš. Ale kdyby se ti to nepodařilo, raději se už nevracej, ať neztratím poslední naději.“</p>
			<p class="MLP_text ParaOverride-1">María vyšla z&#160;domu a&#160;pomalu kráčela ke kamenné hoře. Vyšplhala na vrchol, přešla vyprahlou pláň, usedla ke třem skalám a&#160;z&#160;očí jí vytryskly slzy.</p>
			<p class="MLP_text ParaOverride-1">Skála se otevřela a&#160;vystoupil z&#160;ní mladý muž.</p>
			<p class="MLP_text ParaOverride-1">„Pročpak zase pláčeš?“ zeptal se mírně. „Stalo se ti něco?“</p>
			<p class="MLP_text ParaOverride-1">María si zakryla dlaněmi oči a&#160;neodpověděla.</p>
			<p class="MLP_text ParaOverride-1">Mladík k&#160;ní přistoupil blíž a&#160;řekl:</p>
			<p class="MLP_text ParaOverride-1">„Já vím, co ti paní uložila. Otři si slzy a&#160;dobře mě poslouchej. Tvá paní je naše matka a&#160;my jsme její synové. Jdi zpátky a&#160;vezmi si svíčku; jakmile se večer začne stmívat, přijď znovu sem ke třem skalám. Až bude úplná tma, zapálíš svíčku a&#160;třikrát obejdeš skály. Musíš však dávat pozor, aby ti při tom svíčka nezhasla.“</p>
			<p class="MLP_text ParaOverride-1">Sotva to řekl, zmizel. María se rychle vrátila do bílého domu; vzala svíčku, znovu přelezla kamennou horu a&#160;za soumraku dorazila ke třem skalám. Tiše čekala, až na nebi vyskočí první hvězdy. Avšak hvězdy se neobjevily, obloha byla zakryta těžkými mraky a&#160;za chvíli byla všude černočerná tma. Zdvihl se vítr a&#160;hvízdal ve skalách, začalo pršet. María v&#160;závětří velkého balvanu zapálila svíčku; chránila plamínek dlaněmi a&#160;pomalu začala obcházet skály. Obešla je poprvé a&#160;obešla je podruhé. Když je obcházela potřetí, plamínek jí v&#160;náhlém poryvu větru zhasl.</p>
			<p class="MLP_text ParaOverride-1">María upustila svíčku a&#160;vykřikla:</p>
			<p class="MLP_text ParaOverride-1">„Zhasla mi! Co teď bude s&#160;vámi třemi? A&#160;co bude s&#160;tebou, ty můj nejmilejší?“</p>
			<p class="MLP_text ParaOverride-1">V&#160;tu chvíli se všechny tři skály otevřely dokořán a&#160;vyšli z&#160;nich tři bratři. A&#160;byli stejně krásní jako tenkrát, když je María viděla poprvé. Avšak nejkrásnější byl ten třetí, ten nejmladší.</p>
			<p class="MLP_text ParaOverride-1">Přistoupil k&#160;dívce, usmál se na ni a&#160;řekl:</p>
			<p class="MLP_text ParaOverride-1">„Konečně jsi promluvila! Jen tak jsi mohla zlomit kouzlo; zlý čaroděj nás kdysi proměnil ve tři karafiáty a&#160;uzavřel nás do kamenů. Mohl nás vysvobodit jen ten, kdo by hodil karafiáty do ohně a&#160;promluvil u&#160;všech kamenů světa. Ty jsi to dokázala; teď si vyber jednoho z&#160;nás za muže.“</p>
			<p class="MLP_text ParaOverride-1">María mu podala ruce a&#160;řekla:</p>
			<p class="MLP_text ParaOverride-1">„Tebe chci!“</p>
			<p class="MLP_text ParaOverride-1">Potom se vrátili do bílého domu. María si vzala nejmladšího bratra za muže a&#160;všichni byli šťastni. Těžko povědět, kdo nejvíc: snad matka, snad ženich, snad bratři, snad otec, který přijel své krásné dceři na svatbu a&#160;už u&#160;ní zůstal.</p>
			<p class="MLP_text ParaOverride-1">A&#160;María?</p>
			<p class="MLP_text ParaOverride-1">Jedno víme jistě: od té doby už nikdy neplakala.</p>
		</div>
</body>
</html>