<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>spanelske_pohadky-19</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="spanelske_pohadky-19" xml:lang="cs-CZ">
		<div class="Z-kladn--textový-r-meček">
			<p id="_idParaDest-21" class="MLP_uroven2_kapitola ParaOverride-1">Pomluva</p>
			<p class="MLP_text_bez1radku ParaOverride-1">Před dávnými časy se zamiloval jeden mladík do hodné a&#160;krásné dívky. Děvčeti se mladík také líbil, a&#160;tak si dohodli den svatby a&#160;těšili se, že budou žít spolu.</p>
			<p class="MLP_text ParaOverride-1">Ve stejné vesnici však žil jeden nedobrý a&#160;nepoctivý mládenec. Jednoho dne potkal dívku a&#160;zeptal se jí, zda by si ho chtěla vzít za muže. Dívka se rozhněvala a&#160;řekla mu:</p>
			<p class="MLP_text ParaOverride-1">„Jak se vůbec odvažuješ udělat mi takovou nabídku, když přece víš, že se brzo budu vdávat?“</p>
			<p class="MLP_text ParaOverride-1">Uplynulo několik dnů. Nastávající ženich potkal odmítnutého mládence a&#160;řekl mu vesele:</p>
			<p class="MLP_text ParaOverride-1">„Už jsi slyšel, že se budu ženit? Mou nevěstu jistě znáš.“</p>
			<p class="MLP_text ParaOverride-1">Odmítnutý mládenec viděl, že má příležitost k&#160;pomstě, a&#160;řekl:</p>
			<p class="MLP_text ParaOverride-1">„To od tebe není právě chytré, protože by sis zasloužil lepší nevěstu.“</p>
			<p class="MLP_text ParaOverride-1">Mladík se podivil.</p>
			<p class="MLP_text ParaOverride-1">„Jak to? Moje nevěsta je přece hodná a&#160;hezká!“</p>
			<p class="MLP_text ParaOverride-1">„Hezká snad,“ odpověděl odmítnutý ctitel, „ale hodná? Já jsem s&#160;ní chodil dost dlouho, abych to věděl. Chtěla si mě vzít, ale raději jsem ji pustil k&#160;vodě. A&#160;taky jsme už měli před svatbou, jako máš ty.“</p>
			<p class="MLP_text ParaOverride-1">Mladík užasl, pak sklonil smutně hlavu, vyhledal svou nevěstu a&#160;řekl jí:</p>
			<p class="MLP_text ParaOverride-1">„S&#160;naší láskou je konec, už tě nechci vidět. Vezmi si za muže, koho chceš.“</p>
			<p class="MLP_text ParaOverride-1">Dívka zbledla.</p>
			<p class="MLP_text ParaOverride-1">„Pověz mi,“ zeptala se, „co jsem ti udělala? Co se stalo?“</p>
			<p class="MLP_text ParaOverride-1">A&#160;mladík řekl tvrdě:</p>
			<p class="MLP_text ParaOverride-1">„Proč bych ti to měl vysvětlovat? Už tě zkrátka nechci.“</p>
			<p class="MLP_text ParaOverride-1">Dívka se rozplakala. Od toho dne se trápila tolik, že jí nakonec ze samého žalu puklo srdce.</p>
			<p class="MLP_text ParaOverride-1">Když se to dozvěděl pomlouvač, hnulo se v&#160;něm svědomí; začal si vyčítat, že byl tak věrolomný. Jednoho večera se vydal k&#160;hrobu nešťastné dívky, aby ji poprosil o&#160;odpuštění. Stál u&#160;hrobu první večer, stál tam i&#160;druhý večer, přišel i&#160;třetí večer.</p>
			<p class="MLP_text ParaOverride-1">Když přišel potřetí, spatřil na hrobě velký kamenný džbán plný vody. V&#160;šeru se pohnul temný stín a&#160;pravil tichým hlasem:</p>
			<p class="MLP_text ParaOverride-1">„Vezmi ten džbán!“</p>
			<p class="MLP_text ParaOverride-1">Pomlouvač se vylekal, ale poslušně vzal džbán do ruky. A&#160;stín řekl:</p>
			<p class="MLP_text ParaOverride-1">„Vylij všechnu vodu do země.“</p>
			<p class="MLP_text ParaOverride-1">Pomlouvač tak učinil a&#160;slabý hlas řekl:</p>
			<p class="MLP_text ParaOverride-1">„A&#160;teď vrať všechnu vylitou vodu do džbánu zpátky. Ale ať nechybí ani kapka!“</p>
			<p class="MLP_text ParaOverride-1">„Ale to nejde!“ vykřikl pomlouvač. „To přece není možné!“</p>
			<p class="MLP_text ParaOverride-1">„Vidíš,“ řekl tichý hlas smutně, „a zrovna tak už nikdo nevrátí zpátky pomluvu. Za svůj zlý skutek se dočkáš trestu.“</p>
			<p class="MLP_text ParaOverride-1">Stín se rozplynul a&#160;pomlouvač se jako v&#160;horečce vrátil domů. Ulehl, onemocněl a&#160;zakrátko už nebyl mezi živými.</p>
		</div>
</body>
</html>