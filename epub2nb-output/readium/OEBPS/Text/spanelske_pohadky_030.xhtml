<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>spanelske_pohadky-27</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="spanelske_pohadky-27" xml:lang="cs-CZ">
		<div class="Z-kladn--textový-r-meček">
			<p id="_idParaDest-29" class="MLP_uroven2_kapitola ParaOverride-1">Voják a&#160;princezna</p>
			<p class="MLP_text_bez1radku ParaOverride-1">Ve městě Londýně žil kdysi mocný král a&#160;ten měl krásnou dceru. Jednoho dne dal vyhlásit do všech světových stran, že ji provdá za toho, kdo uhodne, kde princezna v&#160;noci spí. A&#160;když to někdo ne­uhádne, odevzdá ho rovnou katovi.</p>
			<p class="MLP_text ParaOverride-1">Zpráva se rychle rozšířila a&#160;do Londýna brzy přicházely celé zástupy princů a&#160;urozenců, aby hádali, kde princezna spí. Nikdo to však neuhádl.</p>
			<p class="MLP_text ParaOverride-1">Princezna zavedla každého nápadníka do zahrady, pod zeleným loubím mu nabídla pohár vína a&#160;poprosila ho, aby jí připil na zdraví. Jakmile se však nápadník napil, usnul hlubokým spánkem, princezna odešla po špičkách do svých komnat a&#160;nazítří měl královský kat plné ruce práce. Bohatí a&#160;mocní, urození nápadníci ze starých rodů i&#160;synkové zbohatlíků bez erbu, všichni skončili na šibenici, protože nikdo neobjevil, kde princezna spí.</p>
			<p class="MLP_text ParaOverride-1">Vyprávění o&#160;krásné princezně z&#160;města Londýna se dostalo až k&#160;jednomu obyčejnému vojákovi do Španěl, jmenoval se Juan. Dlouho nerozmýšlel, zasmál se a&#160;prohlásil kamarádům:</p>
			<p class="MLP_text ParaOverride-1">„Na to bych se podíval, abych neuhádl, kde spí nějaká princezna! Já, stará vojna! Hned nazítří se vydám do Londýna.“</p>
			<p class="MLP_text ParaOverride-1">Kamarádi ho varovali:</p>
			<p class="MLP_text ParaOverride-1">„Juane, copak jsi ztratil rozum? Nikam nechoď, nebo tě oběsí, jako oběsili ostatní nápadníky!“</p>
			<p class="MLP_text ParaOverride-1">Rozmlouvali mu to, přemlouvali ho po dobrém i&#160;po zlém, ale Juan řekl vesele:</p>
			<p class="MLP_text ParaOverride-1">„Se mnou to nebude tak lehké jako s&#160;těmi panáčky, to mi věřte!“</p>
			<p class="MLP_text ParaOverride-1">A&#160;hned ráno se vydal na cestu. Šel dlouho, dlouho, až jednoho večera spatřil před sebou palác londýnského krále. Slunce právě zapadalo, Juana bolely po dlouhé cestě nohy, ale voják je voják.</p>
			<p class="MLP_text ParaOverride-1">Zabušil na bránu pěstí a&#160;zvolal:</p>
			<p class="MLP_text ParaOverride-1">„Otevřete, lidé dobří! Chci zkusit své štěstí!“</p>
			<p class="MLP_text ParaOverride-1">Brána se otevřela a&#160;objevil se strážce. Usmál se poťouchle na Juana a&#160;řekl:</p>
			<p class="MLP_text ParaOverride-1">„Jen pojď dál, vojáku, jen pojď! Kat už na tebe čeká!“</p>
			<p class="MLP_text ParaOverride-1">Když čeká, ať čeká, pomyslil si Juan, ale nahlas neřekl nic, protože neměl rád zbytečné řeči.</p>
			<p class="MLP_text ParaOverride-1">Zavedli ho ke králi a&#160;k&#160;princezně. Juan rázně pozdravil a&#160;zvědavě si prohlédl princeznu od hlavy až k&#160;patě. Líbila se mu, to nemohl zapřít.</p>
			<p class="MLP_text ParaOverride-1">Král mu popřál hodně štěstí a&#160;princezna ho zavedla do palácové zahrady. Pod zeleným loubím mu nalila pohár vína, vlídně se na něj usmála a&#160;řekla, jako by stříbrné zvonečky zvonily:</p>
			<p class="MLP_text ParaOverride-1">„Líbíš se mi, vojáku. Ale nejvíc se mi líbí, že si tak troufáš. Napij se na moje zdraví!“</p>
			<p class="MLP_text ParaOverride-1">Juan ani nemrkl a&#160;řekl uctivě:</p>
			<p class="MLP_text ParaOverride-1">„Připíjím ti na zdraví a&#160;na krásu, princezno!“</p>
			<p class="MLP_text ParaOverride-1">Královská dcera sklopila oči, Juan toho využil a&#160;honem si vylil pohár vína za košili. Potom zívl, posadil se na lavičku a&#160;tvářil se, že spí.</p>
			<p class="MLP_text ParaOverride-1">Princezna ho chvíli pozorovala, pak si smutně povzdechla a&#160;tiše vyklouzla ze zeleného loubí. Došla až na břeh širokého vodního příkopu, zastavila se u&#160;vysoké sosny a&#160;řekla:</p>
			<p class="MLP_text ParaOverride-1">„Sosno, sosničko, skloň se a&#160;pomoz mi na druhý břeh!“</p>
			<p class="MLP_text ParaOverride-1">Sotva to dořekla, sosna se sklonila a&#160;princezna přeběhla po kmeni na druhý břeh.</p>
			<p class="MLP_text ParaOverride-1">Juan ještě chvilku počkal, dokud princezna nezmizela v&#160;malé brance, a&#160;rozběhl se k&#160;sosně.</p>
			<p class="MLP_text ParaOverride-1">„Sosno, sosničko,“ řekl polohlasem, „skloň se a&#160;pomoz mi na druhý břeh!“</p>
			<p class="MLP_text ParaOverride-1">Jen to dořekl, sosna se sklonila nad vodu a&#160;Juan přeběhl na druhý břeh. Prošel brankou a&#160;zahlédl princeznu, jak stoupá po strmých schodech královského paláce. Vydal se tiše za ní a&#160;nespustil ji z&#160;očí ani na chvilku.</p>
			<p class="MLP_text ParaOverride-1">Princezna se zastavila před těžkými dubovými dveřmi a&#160;řekla:</p>
			<p class="MLP_text ParaOverride-1">„Větře, větříčku, pomoz mi do mé komnaty!“</p>
			<p class="MLP_text ParaOverride-1">V&#160;tu chvíli se proměnila v&#160;čerstvý vánek a&#160;zmizela Juanovi z&#160;očí. Voják dál na nic nečekal, doběhl ke dveřím a&#160;řekl rychle:</p>
			<p class="MLP_text ParaOverride-1">„Větře, větříčku, pomoz mi do mé komnaty!“</p>
			<p class="MLP_text ParaOverride-1">Sotva to dořekl, ucítil, jak se mění v&#160;čerstvý vánek, nějaká síla ho zlehounka zdvihla a&#160;Juan proklouzl klíčovou dírkou do veliké komnaty. Jen se tam ocitl, uslyšel princeznin hlásek, jako když cinkají stříbrné rolničky:</p>
			<p class="MLP_text ParaOverride-1">„Větře, větříčku, udělej ze mne zase ženu!“</p>
			<p class="MLP_text ParaOverride-1">V&#160;tom okamžiku stála princezna na vlčí kožešině uprostřed kom­naty. Zamířila k&#160;výklenku, kde měla postel, ulehla a&#160;za malou chvíli usnula.</p>
			<p class="MLP_text ParaOverride-1">Juan ani nedýchal. Teprve když věděl najisto, že princezna spí, zašeptal:</p>
			<p class="MLP_text ParaOverride-1">„Větře, větříčku, udělej ze mne vojáka!“</p>
			<p class="MLP_text ParaOverride-1">A&#160;už stál Juan uprostřed komnaty. Pozorně se rozhlédl. Nedaleko lůžka spatřil malý jídelní stolek. Byly na něm stříbrné talíře, hedvábné ubrousky, zlaté vidličky a&#160;nože a&#160;sklenice s&#160;vodou. Juan si vzal tři zlaté vidličky a&#160;strčil je do kapsy. Chvíli přemýšlel, potom ještě vzal ubrousek s&#160;vyšitým královským erbem a&#160;strčil si ho za košili. Na talíři uprostřed stolu ležely tři pečené koroptve. Přivoněl k&#160;nim, pak jim uřízl hlavy a&#160;strčil si je do kapsy k&#160;vidličkám. Stejnou cestou, jako přišel, se vrátil do zahrady, uvelebil se na lavičce pod zeleným loubím a&#160;usnul. Tentokrát doopravdy.</p>
			<p class="MLP_text ParaOverride-1">Za svítání ho probudil strážný. Popadl ho za rameno a&#160;řekl smutně:</p>
			<p class="MLP_text ParaOverride-1">„Vstávej, vojáku, kat už na tebe čeká!“</p>
			<p class="MLP_text ParaOverride-1">Juan otevřel oči.</p>
			<p class="MLP_text ParaOverride-1">„Jaký kat? Hned mě zaveď k&#160;panu králi! Musím mu přece říct, kde spí jeho dcera!“</p>
			<p class="MLP_text ParaOverride-1">Strážný ho dovedl ke králi. Juan rázně pozdravil a&#160;hlásil:</p>
			<p class="MLP_text ParaOverride-1">„Pane králi, princezna spí ve své komnatě, na lůžku ve velkém výklenku. Viděl jsem ji, když usínala. A&#160;viděl jsem i&#160;její jídelní stolek, jsou na něm tři koroptve bez hlavy.“</p>
			<p class="MLP_text ParaOverride-1">Podal králi tři zlaté vidličky, ubrousek s&#160;erbem a&#160;nakonec tři hlavičky koroptví.</p>
			<p class="MLP_text ParaOverride-1">Král poznal, že Juan uhádl, ale nebyl rád.</p>
			<p class="MLP_text ParaOverride-1">„Dobrá,“ řekl uvážlivě. „Vidím, že jsi podmínku splnil. Ale nemysli si, že ti dám princeznu jen tak! Královskou dceru si musíš zasloužit. Proto splníš ještě jeden úkol. Jsi voják a&#160;bude to pro tebe jistě hračka. Víš ty co? Dostaneš dvacet pět králíků a&#160;do tří dnů je naučíš pěkně pochodovat kolem paláce. Jestliže to nedokážeš, bude s&#160;tebou zle, to ti povídám! A&#160;nezapomeň, že jich je dvacet pět! Jakmile ti jen jediný uteče, dám tě do rukou katovi!“</p>
			<p class="MLP_text ParaOverride-1">Juan sklonil hlavu, v&#160;očích mu hněvivě zablýskalo. Ale co mohl dělat? Vzal si koš s&#160;pětadvaceti králíky a&#160;smutně vyšel z&#160;brány královského paláce.</p>
			<p class="MLP_text ParaOverride-1">Zamířil na louku u&#160;lesa a&#160;marně si lámal hlavu, jak naučí králíky pochodovat. Znenadání zaslechl proti sobě hlas:</p>
			<p class="MLP_text ParaOverride-1">„A&#160;copak, vojáku, že jsi tak smutný?“</p>
			<p class="MLP_text ParaOverride-1">Juan zvedl hlavu, před ním stála shrbená a&#160;vrásčitá babička. „Jak­pak bych nebyl smutný,“ povzdychl si. „Představ si, že musím do tří dnů vycvičit pětadvacet králíků, aby pochodovali jako vojáci! Já jsem zažil na vojně ledacos, ale cvičit králíky, to nedokážu!“</p>
			<p class="MLP_text ParaOverride-1">Babka se rozesmála, až jí z&#160;očí slzy kapaly.</p>
			<p class="MLP_text ParaOverride-1">„Nedělej si starosti,“ řekla vesele, „to přece není tak těžké! Podívej se, tady máš malou píšťalku. Není jen tak ledajaká, je to kouzelná píšťalka. Když na ni zapískáš, králíci tě poslechnou na slovo. Můžeš to hned zkusit, uvidíš!“</p>
			<p class="MLP_text ParaOverride-1">Juan vzal píšťalku, prohlížel si ji, nijak kouzelně nevypadala. Chtěl babce poděkovat, ale když zdvihl hlavu, babka byla pryč.</p>
			<p class="MLP_text ParaOverride-1">Postavil košík do trávy. Přiložil píšťalku ke rtům, zapískal a&#160;zvolal:</p>
			<p class="MLP_text ParaOverride-1">„Pozor!“</p>
			<p class="MLP_text ParaOverride-1">Králíci vyskočili z&#160;košíku a&#160;v&#160;mžiku stáli v&#160;pozoru jako strunky.</p>
			<p class="MLP_text ParaOverride-1">Juan zapískal znovu a&#160;zavelel:</p>
			<p class="MLP_text ParaOverride-1">„V&#160;trojstup nastoupit!“</p>
			<p class="MLP_text ParaOverride-1">Ani nestačil mrknout a&#160;králíci stáli v&#160;přesně vyřízených trojstupech.</p>
			<p class="MLP_text ParaOverride-1">Zapískal potřetí a&#160;přikázal:</p>
			<p class="MLP_text ParaOverride-1">„Pochodem v chod!“</p>
			<p class="MLP_text ParaOverride-1">Králíci vykročili pevným krokem a&#160;pochodovali po louce.</p>
			<p class="MLP_text ParaOverride-1">Juan se na ně chvíli ohromeně díval, ale rychle se vzpamatoval a&#160;zavelel znovu po vojensku:</p>
			<p class="MLP_text ParaOverride-1">„Vlevo v bok!&#160;– Vpravo v bok!&#160;– Čelem vzad!&#160;– Zastavit stát!“</p>
			<p class="MLP_text ParaOverride-1">Králíci poslouchali na slovo, neudělali ani nejmenší chybičku.</p>
			<p class="MLP_text ParaOverride-1">Nakonec zavelel:</p>
			<p class="MLP_text ParaOverride-1">„Směr královský palác&#160;– pochodem v chod!“</p>
			<p class="MLP_text ParaOverride-1">V&#160;paláci právě král vyprávěl královně a&#160;princezně, jak těžkou podmínku uložil vojákovi. Královna se smála, ale princezna byla trochu smutná, protože se jí urostlý Juan líbil. Náhle zaslechli zvenčí rázné kroky.</p>
			<p class="MLP_text ParaOverride-1">„Kdo to tam dupe?“ zvolal rozhněvaně král.</p>
			<p class="MLP_text ParaOverride-1">Sotva to dořekl, ozvalo se pod okny&#160;–</p>
			<p class="MLP_text ParaOverride-1">„Vlevo v bok!&#160;– Vpravo v bok!&#160;– Čelem vzad!“</p>
			<p class="MLP_text ParaOverride-1">Král, královna i&#160;princezna se vrhli k&#160;oknu. Dole pochodoval Juan v&#160;čele svých králíků. Šli přesně vyřízeni, hlavy vzhůru.</p>
			<p class="MLP_text ParaOverride-1">Obešli palác a&#160;objevili se znovu pod oknem.</p>
			<p class="MLP_text ParaOverride-1">„Zastavit stát!“</p>
			<p class="MLP_text ParaOverride-1">Král se vzpamatoval.</p>
			<p class="MLP_text ParaOverride-1">„Tak jsi to dokázal!“ řekl mrzutě. „A&#160;víš určitě, že jsou všichni?“</p>
			<p class="MLP_text ParaOverride-1">„Všichni,“ zvolal Juan. „Můžeš si je spočítat!“</p>
			<p class="MLP_text ParaOverride-1">„Dobře, dobře,“ řekl král. „Dal jsem ti tři dny, potom se uvidí. Ale pamatuj si, jestliže ti bude chybět třeba jen jediný, bude s&#160;tebou zle!“</p>
			<p class="MLP_text ParaOverride-1">Odstoupil od okna a&#160;zabořil hlavu do polštářů, aby nic neslyšel.</p>
			<p class="MLP_text ParaOverride-1">Ale i&#160;přes ty nejtlustší polštáře slyšel, jak Juan velí pod okny:</p>
			<p class="MLP_text ParaOverride-1">„Pochodem v chod!&#160;– Vlevo v bok!&#160;– Vpravo v bok!&#160;– Čelem vzad!“</p>
			<p class="MLP_text ParaOverride-1">Juan odvedl králíky zpátky na louku. Posadil se do trávy a&#160;čekal, co bude dál.</p>
			<p class="MLP_text ParaOverride-1">Když kroky ztichly, král odhodil polštáře do kouta a&#160;řekl princezně:</p>
			<p class="MLP_text ParaOverride-1">„Přikazuji ti, abys šla za vojákem a&#160;vyprosila si na něm jednoho králíka. Můžeš ho ukrást, koupit, jak chceš. A&#160;raději se převlékni, aby tě nepoznal.“</p>
			<p class="MLP_text ParaOverride-1">Princezna se převlékla za vesnickou děvečku a&#160;šla za Juanem. „Vojáku,“ řekla mu změněným hlasem, „ty máš pěkné králíky! Prodej mi jednoho, moc tě prosím!“</p>
			<p class="MLP_text ParaOverride-1">Juan ji hned poznal, ale nedal to na sobě znát.</p>
			<p class="MLP_text ParaOverride-1">„To nepůjde,“ řekl uvážlivě, „protože ti králíci patří panu králi; a&#160;já je nesmím prodat za nic na světě.“</p>
			<p class="MLP_text ParaOverride-1">Princezna prosila, škemrala, slibovala hory doly, až nakonec Juan řekl dobrácky:</p>
			<p class="MLP_text ParaOverride-1">„Dobře, tak já ti jednoho dám. Ale mám podmínku.“</p>
			<p class="MLP_text ParaOverride-1">„Jakou podmínku?“ zeptala se princezna.</p>
			<p class="MLP_text ParaOverride-1">„Dám ti ho, když mě pěkně políbíš.“</p>
			<p class="MLP_text ParaOverride-1">Princezna ho políbila, voják si hřbetem ruky otřel vousy, vytáhl jednoho králíka z&#160;košíku a&#160;dal ho princezně. Díval se za ní, jak pospíchá s&#160;králíkem v&#160;náruči k&#160;bráně paláce, a&#160;smál se.</p>
			<p class="MLP_text ParaOverride-1">Když princezna zmizela v&#160;bráně, přiložil píšťalku k&#160;ústům, zapískal a&#160;zavelel:</p>
			<p class="MLP_text ParaOverride-1">„Poklusem&#160;– ke mně!“</p>
			<p class="MLP_text ParaOverride-1">Z&#160;brány vyběhl králík a&#160;pelášil k&#160;Juanovi.</p>
			<p class="MLP_text ParaOverride-1">Až do večera cvičil Juan s&#160;králíky pod okny paláce různé nástupy a&#160;obraty. Králíci poslouchali na slovo.</p>
			<p class="MLP_text ParaOverride-1">Nazítří řekl král královně:</p>
			<p class="MLP_text ParaOverride-1">„Nedá se nic dělat, musíš se přestrojit a&#160;jít za vojákem. Bez králíka se do paláce nevracej.“</p>
			<p class="MLP_text ParaOverride-1">Královna si přehodila přes své nádherné šaty dlouhou vesnickou halenu a&#160;vydala se za Juanem. Pochválila mu králíky a&#160;řekla:</p>
			<p class="MLP_text ParaOverride-1">„Vojáku, vojáčku, dej mi jednoho!“</p>
			<p class="MLP_text ParaOverride-1">Juan jen zavrtěl hlavou.</p>
			<p class="MLP_text ParaOverride-1">„Kdepak, to nejde! Protože ti králíci patří panu králi.“ Královna mu slíbila deset zlaťáků, padesát zlaťáků, sto zlaťáků, ale Juan jen vrtěl hlavou. Královna však prosila a&#160;prosila, až nakonec Juan řekl:</p>
			<p class="MLP_text ParaOverride-1">„Dobře, jednoho ti dám, ale musíš mi za něj nechat svou sukni.“</p>
			<p class="MLP_text ParaOverride-1">Královně se nechtělo, ale když viděla, že je Juan neoblomný, stáhla si sukni a&#160;hodila mu ji k&#160;nohám. Juan jí dal králíka a&#160;královna se už za šera vracela k&#160;paláci.</p>
			<p class="MLP_text ParaOverride-1">Juan chvíli čekal, pak přiložil píšťalku k&#160;ústům, zapískal a&#160;zavelel:</p>
			<p class="MLP_text ParaOverride-1">„Poklusem&#160;– ke mně!“</p>
			<p class="MLP_text ParaOverride-1">Hvizd ani nedozněl v&#160;okolních stráních, a&#160;už stál králík v&#160;pozoru před Juanem. Juan ho strčil do košíku a&#160;uložil se do trávy k&#160;spánku.</p>
			<p class="MLP_text ParaOverride-1">Druhého dne časného rána cvičil zase králíky pod oknem paláce. Teprve kvečeru se vrátil na louku u&#160;lesa. Sotva se posadil, uviděl, že se k&#160;němu blíží jakýsi venkovan. Podíval se pozorněji, hned poznal krále.</p>
			<p class="MLP_text ParaOverride-1">„Zdravím tě, vojáku,“ řekl král. „Ty máš ale pěkné králíky! Prodej mi jednoho za truhlu zlaťáků!“</p>
			<p class="MLP_text ParaOverride-1">Juan zavrtěl hlavou.</p>
			<p class="MLP_text ParaOverride-1">„To nejde, protože ti králíci patří panu králi.“</p>
			<p class="MLP_text ParaOverride-1">Král sliboval, prosil, žadonil, až nakonec Juan řekl:</p>
			<p class="MLP_text ParaOverride-1">„Dobře, dám ti jednoho. Ale jen když mi tu necháš svoje kalhoty.“</p>
			<p class="MLP_text ParaOverride-1">Královi se nechtělo, kroutil se a&#160;vymlouval, jak mohl, ale když viděl, že je Juan neoblomný, stáhl si kalhoty a&#160;hodil je do trávy. Ještě chvíli počkal, až se úplně setmí, potom vzal králíka do náruče a&#160;tmou se plížil k&#160;paláci, aby ho nikdo nespatřil.</p>
			<p class="MLP_text ParaOverride-1">Juan si lehl na palouk, chvíli se díval, jak na nebi vyskakují hvězdy jedna za druhou, potom přiložil píšťalku k&#160;ústům, zapískal a&#160;zavelel:</p>
			<p class="MLP_text ParaOverride-1">„Poklusem&#160;– ke mně!“</p>
			<p class="MLP_text ParaOverride-1">Sotva to dořekl, ucítil v&#160;dlani jemnou králičí srst. Vzal králíka za uši, dal ho do košíku a&#160;usnul.</p>
			<p class="MLP_text ParaOverride-1">Za svítání probudily krále řízné povely pod oknem.</p>
			<p class="MLP_text ParaOverride-1">„Pochodem v chod!&#160;– Čelem vzad!&#160;– Vpravo v bok!“</p>
			<p class="MLP_text ParaOverride-1">Vyskočil a&#160;přikázal, aby Juana okamžitě přivedli.</p>
			<p class="MLP_text ParaOverride-1">Juan rázně vešel v&#160;čele svých králíků a&#160;zavelel, až se zdi paláce otřásly:</p>
			<p class="MLP_text ParaOverride-1">„Zastavit stát!&#160;– Pohov!“</p>
			<p class="MLP_text ParaOverride-1">Král přemohl hněv a&#160;pravil:</p>
			<p class="MLP_text ParaOverride-1">„Musím uznat, že jsi splnil mou podmínku. Ale ty zase uznej, že vzít si královskou dceru za ženu, to není jen tak. Takovou princeznu si musíš zasloužit. Dám ti ji, když mi ještě dnes přineseš plný pytel lží. Když to neuděláš, postará se o&#160;tebe můj kat. A&#160;teď jdi a&#160;odveď si ty králíky, ať je už nevidím!“</p>
			<p class="MLP_text ParaOverride-1">Zacpal si dlaněmi uši, aby neslyšel, jak králíci pochodují po schodech na nádvoří.</p>
			<p class="MLP_text ParaOverride-1">Ale i&#160;když si zacpával uši sebevíc, přece jen slyšel, jak Juan velí venku pod oknem:</p>
			<p class="MLP_text ParaOverride-1">„Zastavit stát!&#160;– Rozchod!“</p>
			<p class="MLP_text ParaOverride-1">Oddechl si a&#160;zvedl hlavu. V&#160;tom okamžiku uviděl, že k&#160;němu přichází Juan s&#160;poloprázdným pytlem přes rameno. Pár kroků za vojákem vstoupila do královské síně královna a&#160;hned za ní princezna.</p>
			<p class="MLP_text ParaOverride-1">Král tiše zaúpěl, ale hned se vzpamatoval.</p>
			<p class="MLP_text ParaOverride-1">„Splnil jsi mou podmínku?“ zeptal se přísně.</p>
			<p class="MLP_text ParaOverride-1">„Splnil, pane králi,“ řekl Juan a&#160;stál v&#160;pozoru jako strunka.</p>
			<p class="MLP_text ParaOverride-1">„Dokaž to!“ přikázal král a&#160;zlomyslně se usmál.</p>
			<p class="MLP_text ParaOverride-1">Juan se obrátil k&#160;princezně a&#160;řekl mírně:</p>
			<p class="MLP_text ParaOverride-1">„Pamatuješ se, princezno, jak jsi za mnou přišla a&#160;chtěla jsi na mně králíka?“</p>
			<p class="MLP_text ParaOverride-1">Princezna sklonila hlavu, ale Juan pokračoval:</p>
			<p class="MLP_text ParaOverride-1">„Dal jsem ti ho, když jsi mě políbila.“</p>
			<p class="MLP_text ParaOverride-1">Mezi dvořany a&#160;rádci to zašumělo. Princezna vykřikla:</p>
			<p class="MLP_text ParaOverride-1">„To je lež!“</p>
			<p class="MLP_text ParaOverride-1">„Když je to lež,“ řekl Juan, „tak je to lež. Aspoň není pytel tak docela prázdný. Skoro to vypadá, že je plný z&#160;jedné třetiny.“</p>
			<p class="MLP_text ParaOverride-1">Obrátil se ke královně a&#160;řekl:</p>
			<p class="MLP_text ParaOverride-1">„Vzpomínáš si, královno, jak jsi za mnou přišla a&#160;chtěla jsi králíka?“</p>
			<p class="MLP_text ParaOverride-1">Královna zbledla, ale ovládla se a&#160;řekla stroze:</p>
			<p class="MLP_text ParaOverride-1">„Na nic takového si nevzpomínám.“</p>
			<p class="MLP_text ParaOverride-1">„Tak já ti to připomenu,“ řekl Juan. „Nakonec jsem ti jednoho dal, výměnou za tvou&#160;–“</p>
			<p class="MLP_text ParaOverride-1">„To je lež, to je lež!“ vykřikla rychle královna.</p>
			<p class="MLP_text ParaOverride-1">„Když je to lež,“ řekl dobrácky Juan, „tak je to lež. Ale zdá se mi, že pytel je už skoro plný.“</p>
			<p class="MLP_text ParaOverride-1">Podíval se na krále a&#160;řekl:</p>
			<p class="MLP_text ParaOverride-1">„Vzpomínáš si, králi, co jsi mi dal ty výměnou za králíka?“</p>
			<p class="MLP_text ParaOverride-1">„O&#160;ničem nevím,“ zvolal král, „nic jsem ti nikdy nedával!“</p>
			<p class="MLP_text ParaOverride-1">„A&#160;co je tohle?“ zeptal se Juan a&#160;už sahal do pytle pro kalhoty.</p>
			<p class="MLP_text ParaOverride-1">„To je lež,“ vykřikl král a&#160;zpotil se na čele, „to je hanebná lež! Žádné kalhoty jsem ti nikdy nedával!“</p>
			<p class="MLP_text ParaOverride-1">„Když je to lež, tak je to lež,“ pokrčil Juan rameny. „Aspoň je pytel plný. Mám ho vysypat?“</p>
			<p class="MLP_text ParaOverride-1">„Není třeba,“ řekl rychle král. „Vyhrál jsi, vojáku, protože jsi splnil všechny mé podmínky. Oznamuji celému dvoru, že Juan, voják ze Španěl, si vezme hned zítra za ženu mou dceru.“</p>
			<p class="MLP_text ParaOverride-1">A&#160;tak se Juan, voják ze Španěl, oženil s&#160;dcerou královskou.</p>
		</div>
</body>
</html>