<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>spanelske_pohadky-9</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="spanelske_pohadky-9" xml:lang="cs-CZ">
		<div class="Z-kladn--textový-r-meček">
			<p id="_idParaDest-11" class="MLP_uroven2_kapitola ParaOverride-1">Půlkohoutek</p>
			<p class="MLP_text_bez1radku ParaOverride-1">Kdo samou pýchou mhouří víčka, skřípe pak jako korouhvička. Podivný někdy je náš svět. Mohu vám o&#160;tom vyprávět?</p>
			<p class="MLP_text ParaOverride-1">Na jednom venkovském dvoře žila černá slepička s&#160;červeným hřebínkem na hlavě. Měla kolem sebe houf kuřátek, jedno pěknější než druhé. Jak už to však bývá, máma slepice měla ze všech nejraděj i&#160;malého kohoutka, chudáčka, který byl vlastně jen poloviční: od narození měl jen jedno oko, jedno křídlo a&#160;jednu nohu. Všichni ve dvoře mu proto říkali Půlkohoutek. Kohoutek se velmi zlobil, protože byl přesvědčen, že je ten nejkrásnější a&#160;nejodvážnější kohoutek z&#160;celé vesnice.</p>
			<p class="MLP_text ParaOverride-1">Jednoho dne řekl Půlkohoutek mámě slepici:</p>
			<p class="MLP_text ParaOverride-1">„Tady na dvoře nedovede nikdo ocenit, jak jsem krásný. Nebudu pořád žít mezi ošklivci, kteří mají dvě křídla, dvě oči a&#160;dvě nohy. Ty jsi celá černá a&#160;můj otec kohout umí jen sedět na plotě a&#160;kokrhat. Půjdu do města ke králi, ten jediný ocení moje přednosti a&#160;jistě mě vyhlásí za nejpěknějšího kohoutka celého království.“</p>
			<p class="MLP_text ParaOverride-1">Když to matka slepice uslyšela, začala naříkat:</p>
			<p class="MLP_text ParaOverride-1">„Synáčku, co tě to jenom napadlo? Kde najdeš bezpečnější místo, lepší hnojiště a&#160;chutnější broučky a&#160;mušky než doma? Tady tě přece máme všichni rádi a&#160;chráníme tě před každým nebezpečím. Co si jen počneš v&#160;širém světě?“</p>
			<p class="MLP_text ParaOverride-1">„To teprve uvidíš,“ řekl pyšně Půlkohoutek, „co já si počnu! Však o&#160;mně ještě uslyšíš! Já se jen tak neztratím.“</p>
			<p class="MLP_text ParaOverride-1">Když maminka slepice viděla, že kohoutka nepřemluví, dala mu na cestu aspoň několik dobrých rad.</p>
			<p class="MLP_text ParaOverride-1">„Vyhýbej se cizím dvorům, nebo se ti zle povede! Dávej si pozor na lišky, lasičky a&#160;jiná zvířata, která žízní po naší krvi! Víš přece, že nejsi tak rychlý jako ostatní kuřátka. A&#160;hlavně se vyhýbej kuchyním a&#160;kuchařům! Pamatuj si, že to jsou naši nejhorší nepřátelé!“</p>
			<p class="MLP_text ParaOverride-1">Půlkohoutek se jenom ušklíbl…</p>
			<p class="MLP_text ParaOverride-1">„Já už si poradím! Vím sám nejlíp, co mám dělat, a&#160;tvoje rady jsou mi k&#160;smíchu!“</p>
			<p class="MLP_text ParaOverride-1">Na matku slepici se už ani nepodíval, zamával svým jediným křídlem celému dvoru a&#160;třikrát zakokrhal, aby všichni věděli, že se loučí. Potom se vydal na cestu.</p>
			<p class="MLP_text ParaOverride-1">Šlo se mu ztěžka, za chvíli měl hlad a&#160;dostal žízeň. Došel ke břehu potoka, ale objevil na dně jen uzounkou stružku vody. Chtěl se napít, avšak potok mu řekl:</p>
			<p class="MLP_text ParaOverride-1">„Dám ti vody, kolik jen budeš chtít, ale pomoz mi, nebo vyschnu docela! K&#160;prameni napadaly větve a&#160;voda se rozlévá po louce. Odnes ty zlé větve a&#160;já se ti odměním čistou a&#160;studenou vodou!“</p>
			<p class="MLP_text ParaOverride-1">Půlkohoutek se zamračil a&#160;odpověděl rozhněvaně:</p>
			<p class="MLP_text ParaOverride-1">„A&#160;ty si myslíš, že budu posluhovat nějakým špinavým strouhám? Jen si pomoz sám! I&#160;když vyschneš docela, nebude tě škoda.“</p>
			<p class="MLP_text ParaOverride-1">Potůček ani nechtěl věřit, že to říká doopravdy. Ale když viděl, že se k&#160;němu kohoutek obrátil zády a&#160;chystá se na další cestu, sebral všechny své síly a&#160;zvolal skomírajícím hláskem:</p>
			<p class="MLP_text ParaOverride-1">„Však ty si na mě ještě vzpomeneš! A&#160;bude to dřív, než si myslíš!“</p>
			<p class="MLP_text ParaOverride-1">„Tak ty mi chceš vyhrožovat?“ rozzlobil se Půlkohoutek. „Teď ti teprve nepomůžu! A&#160;už mě nezdržuj, moc pospíchám!“</p>
			<p class="MLP_text ParaOverride-1">Šel dál zaprášenou cestou. Slunce pálilo a&#160;kohoutkovi bylo horko. Znenadání vidí, že u&#160;příkopu leží podivné stvoření a&#160;sotva dýchá.</p>
			<p class="MLP_text ParaOverride-1">„Uhni mi z&#160;cesty,“ zvolal rozhněvaně. „Snad nechceš, abych tě obcházel! Copak nevidíš, že překážíš? Kdo vůbec jsi?“</p>
			<p class="MLP_text ParaOverride-1">Divné stvoření se trochu pohnulo, zavzdychalo a&#160;řeklo tenounkým hláskem:</p>
			<p class="MLP_text ParaOverride-1">„Já jsem vítr. Kdybys jen viděl, jak já byl silný! Ohýbal jsem stromy, dělal vlny na moři, ale jen na chvilku jsem usnul v&#160;poledním horku a&#160;tolik jsem zeslábl, že se ani pohnout nemohu. Ty jistě víš, že se všichni navzájem potřebujeme. Zamávej nade mnou křídlem, já se hned vzpamatuji! Nějak už doletím k&#160;matce a&#160;sestrám, spravují zrovna mraky, které jsem roztrhal. Dají mi najíst a&#160;napít, znovu se mi vrátí síla a&#160;já se zase rozletím k&#160;obloze! Jenom mi pomoz, bez tebe zahynu!“</p>
			<p class="MLP_text ParaOverride-1">Půlkohoutek si ho chvíli prohlížel, potom se uštěpačně zasmál a&#160;řekl zlomyslně:</p>
			<p class="MLP_text ParaOverride-1">„Tak ty jsi vítr? Už jsi zapomněl, že jsi mě nedávno porazil? Zapomněl jsi, jak jsi mě srazil k&#160;zemi, když jsem vyletěl na plot a&#160;chtěl ukázat celému dvoru, jaký mám krásný hlas? Kdepak, tobě já pomáhat nebudu. Máš, co jsi chtěl!“</p>
			<p class="MLP_text ParaOverride-1">„Jen si nemysli,“ zašeptal vítr docela slabounce, „třeba jednou dojde i&#160;na tebe! A&#160;možná to bude dřív, než se naděješ!“</p>
			<p class="MLP_text ParaOverride-1">Půlkohoutek si ho však už nevšímal a&#160;šel dál, ani se neotočil. Cesta ho dovedla až na okraj velkého spáleného pole. Lidé z&#160;vesnice pokosili obilí, odvezli slámu a&#160;strniště zapálili. Oheň už dávno dohořel, pole bylo černé, jen z&#160;příkopu u&#160;cesty ještě stoupal tenký slabý proužek kouře. Půlkohoutek byl zvědavý a&#160;přistoupil blíž, aby se podíval, co tam čoudí. Uviděl malou řeřavou jiskřičku, která užuž dohasínala pod vrstvou popela. Jakmile jiskřička spatřila Půlkohoutka, vykřikla:</p>
			<p class="MLP_text ParaOverride-1">„Kohoutku, kohoutku, pomoz mi! Ty jediný mě můžeš zachránit! Můj bratranec vítr se někde zatoulal, marně jsem ho volala. Nemám co jíst a&#160;jistě umřu, jestli mi nepomůžeš. Přines mi pár suchých stébel a&#160;já ti budu nadosmrti děkovat, že jsi mi zachránil život!“</p>
			<p class="MLP_text ParaOverride-1">„Tobě tak budu pomáhat,“ řekl povýšeně Půlkohoutek, „zrovna tobě! To bych si dal! Dovedu si moc dobře představit, co bys pak se mnou udělala!“</p>
			<p class="MLP_text ParaOverride-1">„Třeba mě budeš jednou potřebovat,“ řekla jiskřička slábnoucím hlasem, „a může to být dřív, než si pomyslíš!“</p>
			<p class="MLP_text ParaOverride-1">„Ale, ale,“ zaškaredil se kohoutek, „ty mi budeš ještě vyhrožovat?“</p>
			<p class="MLP_text ParaOverride-1">Rychle nahrabal na jiskřičku vrstvu popela, natáhl krk a&#160;třikrát vítězně zakokrhal, jako by vyhrál velikou bitvu.</p>
			<p class="MLP_text ParaOverride-1">Z&#160;popela se přestalo kouřit a&#160;Půlkohoutek šel dál. Šel a&#160;šel, až před sebou spatřil veliké město s&#160;vysokým hradem na kopci. Hned ho napadlo, že to bude jistě hrad pana krále a&#160;paní královny. Zaradoval se, že je konečně u&#160;cíle, a&#160;zamířil k&#160;bráně.</p>
			<p class="MLP_text ParaOverride-1">Strážce mu však zastoupil cestu a&#160;zvolal:</p>
			<p class="MLP_text ParaOverride-1">„Tady nemáš co pohledávat! Zpátky!“</p>
			<p class="MLP_text ParaOverride-1">Půlkohoutek couvl, přikrčil se za keřem a&#160;čekal na svou chvíli. Čekal a&#160;čekal, až uslyšel na cestě dusot koní. Ohlédl se a&#160;uviděl, že se k&#160;bráně cvalem blíží několik jezdců.</p>
			<p class="MLP_text ParaOverride-1">Zarazili koně u&#160;padacího mostu a&#160;zvolali:</p>
			<p class="MLP_text ParaOverride-1">„Jedeme ke králi na hostinu!“</p>
			<p class="MLP_text ParaOverride-1">Strážce otevřel doširoka bránu, Půlkohoutek se ukryl v&#160;oblaku zvířeného prachu a&#160;v&#160;mžiku byl ve dvoře. Rozhlédl se a&#160;spatřil otevřené dveře, za nimiž pobíhali muži v&#160;bílých pláštích a&#160;čepicích. Chvíli je pozoroval, potom se zeptal kočky, která běžela od stájí k&#160;bráně:</p>
			<p class="MLP_text ParaOverride-1">„Pověz mi, kdo jsou ti lidé za dveřmi?“</p>
			<p class="MLP_text ParaOverride-1">„To jsou královští kuchaři,“ zamňoukala kočka posměšně. „Jenom si pospěš, už na tebe čekají!“</p>
			<p class="MLP_text ParaOverride-1">Půlkohoutek si vzpomněl, jak mu maminka radila, aby se vyhýbal kuchařům a&#160;kuchyním. Vypnul hruď, aby dokázal, že se nebojí, a&#160;otevřenými dveřmi vešel do hradní kuchyně. Zastavil se a&#160;třikrát hlasitě zakokrhal.</p>
			<p class="MLP_text ParaOverride-1">Jeden z&#160;kuchařů se zasmál a&#160;zvolal:</p>
			<p class="MLP_text ParaOverride-1">„Podívejte, tady se nám hlásí další pečínka!“</p>
			<p class="MLP_text ParaOverride-1">Popadl kohoutka, zakroutil mu krk a&#160;kývl na malého kuchtíka, který zrovna běžel kolem:</p>
			<p class="MLP_text ParaOverride-1">„Přines horkou vodu, ať mu spařím peří!“</p>
			<p class="MLP_text ParaOverride-1">A&#160;kuchtík už nesl od pece hrnec s&#160;horkou vodou. Půlkohoutek vykřikl:</p>
			<p class="MLP_text ParaOverride-1">„Vodo, vodičko, potůčku můj milý! Pomoz mi, slituj se, jenom mi neopař moje krásná peříčka!“</p>
			<p class="MLP_text ParaOverride-1">Voda v&#160;hrnci zabublala a&#160;řekla:</p>
			<p class="MLP_text ParaOverride-1">„A&#160;ty ses nade mnou slitoval, když jsem tě prosila o&#160;pomoc?“</p>
			<p class="MLP_text ParaOverride-1">A&#160;už ji měl kohoutek na peří. Za malou chvíli ho kuchtík oškubal, že na něm nezbylo ani peříčko. Potom dal kohoutka na rožeň a&#160;nesl ho k&#160;ohni.</p>
			<p class="MLP_text ParaOverride-1">„Ohni, ohníčku, jiskřičko milá,“ volal kohoutek. „Ty dokážeš všechno, slituj se nade mnou a&#160;nespal mě!“</p>
			<p class="MLP_text ParaOverride-1">Plameny zahučely a&#160;oheň zvolal:</p>
			<p class="MLP_text ParaOverride-1">„A&#160;ty ses nade mnou slitoval? Jenom si vzpomeň, co jsi udělal, když jsem tě prosil o&#160;pomoc! Ještě jsi na mě nahrnul popel, abys mě docela zadusil!“</p>
			<p class="MLP_text ParaOverride-1">A&#160;rozpálil se tolik, že kohoutka za malou chvíli upekl do zlatova. Ani to mu však nestačilo, plápolal dál a&#160;dál, až byl kohoutek černý jako uhel.</p>
			<p class="MLP_text ParaOverride-1">Šel kolem kuchař a&#160;uviděl černého kohoutka. Rozzlobil se na kuchtíka a&#160;řekl mu přísně:</p>
			<p class="MLP_text ParaOverride-1">„To by se mnou náš pan král zle naložil, kdybych mu dal na stůl tak spáleného kohouta! A&#160;ještě s&#160;jednou nohou! Určitě by řekl, že jsme druhé stehýnko snědli!“</p>
			<p class="MLP_text ParaOverride-1">Vzal Půlkohoutka za nohu a&#160;vyhodil ho oknem do dvora.</p>
			<p class="MLP_text ParaOverride-1">Kolem okna právě letěl vítr. Uchopil Půlkohoutka a&#160;vynesl ho vysoko nad střechu královského hradu.</p>
			<p class="MLP_text ParaOverride-1">„Větře, větříčku,“ křičel kohoutek, „ty dokážeš všechno! Pomoz mi dolů na zem, zanes mě zpátky do našeho dvora!“</p>
			<p class="MLP_text ParaOverride-1">Vítr se však jenom zasmál, zatočil kohoutkem ve větrném víru a&#160;zvolal:</p>
			<p class="MLP_text ParaOverride-1">„Že jsi mě málem nechal umřít v&#160;prachu cesty, na to si už nevzpomínáš? Kdepak! Teď budeš mít, co zasloužíš!“</p>
			<p class="MLP_text ParaOverride-1">Zatočil kohoutkem nad střechami, postavil ho na samý hrot nejvyšší věže a&#160;uletěl do mraků.</p>
			<p class="MLP_text ParaOverride-1">A&#160;tak stojí Půlkohoutek na věži dodnes. Když prší, je mokrý od hlavy až k&#160;patě, při vichřici se do něho opírá vítr a&#160;v&#160;létě ho rozpaluje sluneční úpal.</p>
			<p class="MLP_text ParaOverride-1">Ztratil i&#160;své jméno: lidé už dávno zapomněli, že se vlastně jmenuje Půlkohoutek, a&#160;říkají mu kohoutek na věži anebo větrná korouhvička. Má jednu nohu, jedno oko a&#160;jedno křídlo a&#160;občas si při velkém větru pyšně zakokrhá, aby ukázal lidem, jaký má krásný hlas.</p>
			<p class="MLP_text ParaOverride-1">A&#160;lidé pod věží nemohou spát a&#160;říkají:</p>
			<p class="MLP_text ParaOverride-1">„Slyšíte, jak ta větrná korouhvička na věži zase skřípe?“</p>
		</div>
</body>
</html>