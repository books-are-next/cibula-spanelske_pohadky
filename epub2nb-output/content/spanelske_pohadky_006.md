---
title: Hádanka
contentType: prose
---

<section>

Byl jednou jeden král a ten měl chytrou dceru. Princezna byla chytřejší než všichni dvořané a rádci, chytřejší než soudcové, chytřejší než královi ministři a vojevůdci. A protože byla tak chytrá, nechtěla si vzít za muže nikoho, kdo by byl hloupější než ona. Král naléhal, aby se už konečně vdala, ale princezna nechtěla a nechtěla. Nakonec řekla králi, svému otci:

„Dobrá, když chceš, tak se vdám. Ale vezmu si jen toho, kdo mi poví tak těžkou hádanku, že ji neuhodnu.“

Od té chvíle přijížděli na královský dvůr princové a urozenci zblízka i zdaleka a těšili se, že dostanou princeznu za ženu. Avšak princezna uhodla každou hádanku a všichni odcházeli s nepořízenou. Král už se hněval, lámal si hlavu, jak by na princeznu vyzrál, ale nic moudrého ho nenapadlo. Nakonec dal vyhlásit:

„Který nápadník přijde s hádankou tak lehkou, že ji princezna uhodne, skončí v rukou katových!“

Od té chvíle proud nápadníků zřídl, ale přece jen se občas našel někdo, kdo doufal, že princezna jeho hádanku neuhádne; ale uhodla všechny.

A byly to hádanky přetěžké: vymýšleli si je chytráci všemi mastmi mazaní, mudrci, kteří hloubali nad starými a zažloutlými knihami, vtipálkové i mudrlanti, ale nikdo princeznu nepřechytračil.

Pověst o chytré princezně se dostala až do jedné odlehlé vesnice, kde žil chudý a docela obyčejný pastýř. Sousedé o něm tvrdili, že je hlupák a blázen, ale pastýř si z toho nic nedělal. Jednou uslyšel sousedy vyprávět o princezně, která uhodne každou hádanku na světě, a hned se rozhodl:

„Mámo, já tam půjdu a zkusím štěstí!“

Máma se rozplakala.

„Synáčku, copak jsi ztratil rozum? Když se to nepovedlo všelijakým panáčkům, hrabatům a knížatům, markýzům a vévodům, jak bys to mohl dokázat ty?“

Pastýř však řekl:

„Mámo, já tam půjdu a vezmu si princeznu za ženu. Neplač a raději mi dej do uzlíku kus chleba a do džbánku krapet vína, ať nemám po cestě hlad ani žízeň.“

Máma mu tedy dala do uzlíku kus chleba, do džbánku mu nalila krapet vína, v slzách se s ním rozloučila a pastýř šel.

Cestou uviděl strom se dvěma suchými větvemi. Na spodní větvi seděla jedna kukačka, na horní větvi druhá. Pastýř pokýval hlavou a řekl si:

„Kukačka je nad kukačkou. To si musím pamatovat! Třeba se mi to bude hodit.“

A putoval dál. Uviděl v trávě malého zeleného hádka, chvíli ho pozoroval a pak si řekl:

„V trávě je hádek. Na to nesmím zapomenout!“

Snědl chleba, vypil víno a kráčel dál. Došel až ke královskému paláci. Prohlížel si užasle hradby, bránu a věže; a jak tak stojí, najednou má pocit, jako by si za jeho zády někdo povídal. Ohlédl se a uviděl, že ve svahu pramení potůček a teče rovnou do hradeb. Potůček bublal a skákal přes kameny, pastýř se zasmál, malou chvilku ho poslouchal a pak řekl polohlasem:

„Ty jsi ale povídálek! Však já na tebe nezapomenu!“

Hned potom vkročil do brány a šel rovnou za králem.

„Pane králi,“ řekl mu, „mám pěknou hádanku pro tvou dceru.“

Král jen smutně mávl rukou a pravil:

„Co se dá dělat, o jednoho poddaného víc nebo míň. Co na tom záleží? Když nemáš rozum, je to tvoje chyba.“

A zavolal princeznu.

Pastýř si princeznu prohlédl od hlavy až k patě, nedal na sobě nijak znát, jestli se mu líbí nebo nelíbí, a hned spustil:

</section>

<section>

> _„Kukačka je nad kukačkou,  
> v trávě leze hádek,  
> do paláce běží  
> malý povídálek.“_

</section>

<section>

Princezna přemýšlela a rozmýšlela, ale ať hádala, jak hádala, neuhodla.

Král vyskočil a zvolal:

„To nejde! Přece si moje dcera nevezme za muže hloupého pastýře!“

Princezna si dupla a vykřikla:

„Takového hloupého pastýře si nevezmu a nevezmu, co živa budu!“

Král se zeptal:

„Povíš nám aspoň, co ta hádanka znamená?“

„Povím,“ řekl pastýř, „proč bych nepověděl? Ale jedné věci se divím. Když jsem jen hloupý pastýř, jak to, že jste neuhodli tak jednoduchou hádanku? Kdepak, pane králi, já si tvou dceru nevezmu za nic na světě. Takovou hloupou princeznu za ženu nechci.“

„Ptal jsem se,“ řekl král netrpělivě, „co znamená ta hádanka?“

Pastýř se zasmál.

„Když jsem šel z domova, uviděl jsem strom a na něm dvě suché větve. Na spodní větvi seděla jedna kukačka, na horní větvi druhá. Řekl jsem si: kukačka je nad kukačkou. Potom jsem šel dál a uviděl jsem na palouku malého hádka. Řekl jsem si: v trávě leze hádek. Když jsem přišel k paláci, uviděl jsem, jak do hradeb teče z pramene ve stráni potůček. Bublal a skákal mezi kameny, zrovna jako by si povídal. A já si řekl: do paláce běží malý povídálek! Co je na tom tak těžkého?“

Potom se pastýř obrátil ke králi i k princezně zády, opustil palác a vrátil se domů k mámě.

</section>
