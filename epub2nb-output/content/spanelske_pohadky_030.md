---
title: "Voják a\_princezna"
contentType: prose
---

Ve městě Londýně žil kdysi mocný král a ten měl krásnou dceru. Jednoho dne dal vyhlásit do všech světových stran, že ji provdá za toho, kdo uhodne, kde princezna v noci spí. A když to někdo ne­uhádne, odevzdá ho rovnou katovi.

Zpráva se rychle rozšířila a do Londýna brzy přicházely celé zástupy princů a urozenců, aby hádali, kde princezna spí. Nikdo to však neuhádl.

Princezna zavedla každého nápadníka do zahrady, pod zeleným loubím mu nabídla pohár vína a poprosila ho, aby jí připil na zdraví. Jakmile se však nápadník napil, usnul hlubokým spánkem, princezna odešla po špičkách do svých komnat a nazítří měl královský kat plné ruce práce. Bohatí a mocní, urození nápadníci ze starých rodů i synkové zbohatlíků bez erbu, všichni skončili na šibenici, protože nikdo neobjevil, kde princezna spí.

Vyprávění o krásné princezně z města Londýna se dostalo až k jednomu obyčejnému vojákovi do Španěl, jmenoval se Juan. Dlouho nerozmýšlel, zasmál se a prohlásil kamarádům:

„Na to bych se podíval, abych neuhádl, kde spí nějaká princezna! Já, stará vojna! Hned nazítří se vydám do Londýna.“

Kamarádi ho varovali:

„Juane, copak jsi ztratil rozum? Nikam nechoď, nebo tě oběsí, jako oběsili ostatní nápadníky!“

Rozmlouvali mu to, přemlouvali ho po dobrém i po zlém, ale Juan řekl vesele:

„Se mnou to nebude tak lehké jako s těmi panáčky, to mi věřte!“

A hned ráno se vydal na cestu. Šel dlouho, dlouho, až jednoho večera spatřil před sebou palác londýnského krále. Slunce právě zapadalo, Juana bolely po dlouhé cestě nohy, ale voják je voják.

Zabušil na bránu pěstí a zvolal:

„Otevřete, lidé dobří! Chci zkusit své štěstí!“

Brána se otevřela a objevil se strážce. Usmál se poťouchle na Juana a řekl:

„Jen pojď dál, vojáku, jen pojď! Kat už na tebe čeká!“

Když čeká, ať čeká, pomyslil si Juan, ale nahlas neřekl nic, protože neměl rád zbytečné řeči.

Zavedli ho ke králi a k princezně. Juan rázně pozdravil a zvědavě si prohlédl princeznu od hlavy až k patě. Líbila se mu, to nemohl zapřít.

Král mu popřál hodně štěstí a princezna ho zavedla do palácové zahrady. Pod zeleným loubím mu nalila pohár vína, vlídně se na něj usmála a řekla, jako by stříbrné zvonečky zvonily:

„Líbíš se mi, vojáku. Ale nejvíc se mi líbí, že si tak troufáš. Napij se na moje zdraví!“

Juan ani nemrkl a řekl uctivě:

„Připíjím ti na zdraví a na krásu, princezno!“

Královská dcera sklopila oči, Juan toho využil a honem si vylil pohár vína za košili. Potom zívl, posadil se na lavičku a tvářil se, že spí.

Princezna ho chvíli pozorovala, pak si smutně povzdechla a tiše vyklouzla ze zeleného loubí. Došla až na břeh širokého vodního příkopu, zastavila se u vysoké sosny a řekla:

„Sosno, sosničko, skloň se a pomoz mi na druhý břeh!“

Sotva to dořekla, sosna se sklonila a princezna přeběhla po kmeni na druhý břeh.

Juan ještě chvilku počkal, dokud princezna nezmizela v malé brance, a rozběhl se k sosně.

„Sosno, sosničko,“ řekl polohlasem, „skloň se a pomoz mi na druhý břeh!“

Jen to dořekl, sosna se sklonila nad vodu a Juan přeběhl na druhý břeh. Prošel brankou a zahlédl princeznu, jak stoupá po strmých schodech královského paláce. Vydal se tiše za ní a nespustil ji z očí ani na chvilku.

Princezna se zastavila před těžkými dubovými dveřmi a řekla:

„Větře, větříčku, pomoz mi do mé komnaty!“

V tu chvíli se proměnila v čerstvý vánek a zmizela Juanovi z očí. Voják dál na nic nečekal, doběhl ke dveřím a řekl rychle:

„Větře, větříčku, pomoz mi do mé komnaty!“

Sotva to dořekl, ucítil, jak se mění v čerstvý vánek, nějaká síla ho zlehounka zdvihla a Juan proklouzl klíčovou dírkou do veliké komnaty. Jen se tam ocitl, uslyšel princeznin hlásek, jako když cinkají stříbrné rolničky:

„Větře, větříčku, udělej ze mne zase ženu!“

V tom okamžiku stála princezna na vlčí kožešině uprostřed kom­naty. Zamířila k výklenku, kde měla postel, ulehla a za malou chvíli usnula.

Juan ani nedýchal. Teprve když věděl najisto, že princezna spí, zašeptal:

„Větře, větříčku, udělej ze mne vojáka!“

A už stál Juan uprostřed komnaty. Pozorně se rozhlédl. Nedaleko lůžka spatřil malý jídelní stolek. Byly na něm stříbrné talíře, hedvábné ubrousky, zlaté vidličky a nože a sklenice s vodou. Juan si vzal tři zlaté vidličky a strčil je do kapsy. Chvíli přemýšlel, potom ještě vzal ubrousek s vyšitým královským erbem a strčil si ho za košili. Na talíři uprostřed stolu ležely tři pečené koroptve. Přivoněl k nim, pak jim uřízl hlavy a strčil si je do kapsy k vidličkám. Stejnou cestou, jako přišel, se vrátil do zahrady, uvelebil se na lavičce pod zeleným loubím a usnul. Tentokrát doopravdy.

Za svítání ho probudil strážný. Popadl ho za rameno a řekl smutně:

„Vstávej, vojáku, kat už na tebe čeká!“

Juan otevřel oči.

„Jaký kat? Hned mě zaveď k panu králi! Musím mu přece říct, kde spí jeho dcera!“

Strážný ho dovedl ke králi. Juan rázně pozdravil a hlásil:

„Pane králi, princezna spí ve své komnatě, na lůžku ve velkém výklenku. Viděl jsem ji, když usínala. A viděl jsem i její jídelní stolek, jsou na něm tři koroptve bez hlavy.“

Podal králi tři zlaté vidličky, ubrousek s erbem a nakonec tři hlavičky koroptví.

Král poznal, že Juan uhádl, ale nebyl rád.

„Dobrá,“ řekl uvážlivě. „Vidím, že jsi podmínku splnil. Ale nemysli si, že ti dám princeznu jen tak! Královskou dceru si musíš zasloužit. Proto splníš ještě jeden úkol. Jsi voják a bude to pro tebe jistě hračka. Víš ty co? Dostaneš dvacet pět králíků a do tří dnů je naučíš pěkně pochodovat kolem paláce. Jestliže to nedokážeš, bude s tebou zle, to ti povídám! A nezapomeň, že jich je dvacet pět! Jakmile ti jen jediný uteče, dám tě do rukou katovi!“

Juan sklonil hlavu, v očích mu hněvivě zablýskalo. Ale co mohl dělat? Vzal si koš s pětadvaceti králíky a smutně vyšel z brány královského paláce.

Zamířil na louku u lesa a marně si lámal hlavu, jak naučí králíky pochodovat. Znenadání zaslechl proti sobě hlas:

„A copak, vojáku, že jsi tak smutný?“

Juan zvedl hlavu, před ním stála shrbená a vrásčitá babička. „Jak­pak bych nebyl smutný,“ povzdychl si. „Představ si, že musím do tří dnů vycvičit pětadvacet králíků, aby pochodovali jako vojáci! Já jsem zažil na vojně ledacos, ale cvičit králíky, to nedokážu!“

Babka se rozesmála, až jí z očí slzy kapaly.

„Nedělej si starosti,“ řekla vesele, „to přece není tak těžké! Podívej se, tady máš malou píšťalku. Není jen tak ledajaká, je to kouzelná píšťalka. Když na ni zapískáš, králíci tě poslechnou na slovo. Můžeš to hned zkusit, uvidíš!“

Juan vzal píšťalku, prohlížel si ji, nijak kouzelně nevypadala. Chtěl babce poděkovat, ale když zdvihl hlavu, babka byla pryč.

Postavil košík do trávy. Přiložil píšťalku ke rtům, zapískal a zvolal:

„Pozor!“

Králíci vyskočili z košíku a v mžiku stáli v pozoru jako strunky.

Juan zapískal znovu a zavelel:

„V trojstup nastoupit!“

Ani nestačil mrknout a králíci stáli v přesně vyřízených trojstupech.

Zapískal potřetí a přikázal:

„Pochodem v chod!“

Králíci vykročili pevným krokem a pochodovali po louce.

Juan se na ně chvíli ohromeně díval, ale rychle se vzpamatoval a zavelel znovu po vojensku:

„Vlevo v bok! – Vpravo v bok! – Čelem vzad! – Zastavit stát!“

Králíci poslouchali na slovo, neudělali ani nejmenší chybičku.

Nakonec zavelel:

„Směr královský palác – pochodem v chod!“

V paláci právě král vyprávěl královně a princezně, jak těžkou podmínku uložil vojákovi. Královna se smála, ale princezna byla trochu smutná, protože se jí urostlý Juan líbil. Náhle zaslechli zvenčí rázné kroky.

„Kdo to tam dupe?“ zvolal rozhněvaně král.

Sotva to dořekl, ozvalo se pod okny –

„Vlevo v bok! – Vpravo v bok! – Čelem vzad!“

Král, královna i princezna se vrhli k oknu. Dole pochodoval Juan v čele svých králíků. Šli přesně vyřízeni, hlavy vzhůru.

Obešli palác a objevili se znovu pod oknem.

„Zastavit stát!“

Král se vzpamatoval.

„Tak jsi to dokázal!“ řekl mrzutě. „A víš určitě, že jsou všichni?“

„Všichni,“ zvolal Juan. „Můžeš si je spočítat!“

„Dobře, dobře,“ řekl král. „Dal jsem ti tři dny, potom se uvidí. Ale pamatuj si, jestliže ti bude chybět třeba jen jediný, bude s tebou zle!“

Odstoupil od okna a zabořil hlavu do polštářů, aby nic neslyšel.

Ale i přes ty nejtlustší polštáře slyšel, jak Juan velí pod okny:

„Pochodem v chod! – Vlevo v bok! – Vpravo v bok! – Čelem vzad!“

Juan odvedl králíky zpátky na louku. Posadil se do trávy a čekal, co bude dál.

Když kroky ztichly, král odhodil polštáře do kouta a řekl princezně:

„Přikazuji ti, abys šla za vojákem a vyprosila si na něm jednoho králíka. Můžeš ho ukrást, koupit, jak chceš. A raději se převlékni, aby tě nepoznal.“

Princezna se převlékla za vesnickou děvečku a šla za Juanem. „Vojáku,“ řekla mu změněným hlasem, „ty máš pěkné králíky! Prodej mi jednoho, moc tě prosím!“

Juan ji hned poznal, ale nedal to na sobě znát.

„To nepůjde,“ řekl uvážlivě, „protože ti králíci patří panu králi; a já je nesmím prodat za nic na světě.“

Princezna prosila, škemrala, slibovala hory doly, až nakonec Juan řekl dobrácky:

„Dobře, tak já ti jednoho dám. Ale mám podmínku.“

„Jakou podmínku?“ zeptala se princezna.

„Dám ti ho, když mě pěkně políbíš.“

Princezna ho políbila, voják si hřbetem ruky otřel vousy, vytáhl jednoho králíka z košíku a dal ho princezně. Díval se za ní, jak pospíchá s králíkem v náruči k bráně paláce, a smál se.

Když princezna zmizela v bráně, přiložil píšťalku k ústům, zapískal a zavelel:

„Poklusem – ke mně!“

Z brány vyběhl králík a pelášil k Juanovi.

Až do večera cvičil Juan s králíky pod okny paláce různé nástupy a obraty. Králíci poslouchali na slovo.

Nazítří řekl král královně:

„Nedá se nic dělat, musíš se přestrojit a jít za vojákem. Bez králíka se do paláce nevracej.“

Královna si přehodila přes své nádherné šaty dlouhou vesnickou halenu a vydala se za Juanem. Pochválila mu králíky a řekla:

„Vojáku, vojáčku, dej mi jednoho!“

Juan jen zavrtěl hlavou.

„Kdepak, to nejde! Protože ti králíci patří panu králi.“ Královna mu slíbila deset zlaťáků, padesát zlaťáků, sto zlaťáků, ale Juan jen vrtěl hlavou. Královna však prosila a prosila, až nakonec Juan řekl:

„Dobře, jednoho ti dám, ale musíš mi za něj nechat svou sukni.“

Královně se nechtělo, ale když viděla, že je Juan neoblomný, stáhla si sukni a hodila mu ji k nohám. Juan jí dal králíka a královna se už za šera vracela k paláci.

Juan chvíli čekal, pak přiložil píšťalku k ústům, zapískal a zavelel:

„Poklusem – ke mně!“

Hvizd ani nedozněl v okolních stráních, a už stál králík v pozoru před Juanem. Juan ho strčil do košíku a uložil se do trávy k spánku.

Druhého dne časného rána cvičil zase králíky pod oknem paláce. Teprve kvečeru se vrátil na louku u lesa. Sotva se posadil, uviděl, že se k němu blíží jakýsi venkovan. Podíval se pozorněji, hned poznal krále.

„Zdravím tě, vojáku,“ řekl král. „Ty máš ale pěkné králíky! Prodej mi jednoho za truhlu zlaťáků!“

Juan zavrtěl hlavou.

„To nejde, protože ti králíci patří panu králi.“

Král sliboval, prosil, žadonil, až nakonec Juan řekl:

„Dobře, dám ti jednoho. Ale jen když mi tu necháš svoje kalhoty.“

Královi se nechtělo, kroutil se a vymlouval, jak mohl, ale když viděl, že je Juan neoblomný, stáhl si kalhoty a hodil je do trávy. Ještě chvíli počkal, až se úplně setmí, potom vzal králíka do náruče a tmou se plížil k paláci, aby ho nikdo nespatřil.

Juan si lehl na palouk, chvíli se díval, jak na nebi vyskakují hvězdy jedna za druhou, potom přiložil píšťalku k ústům, zapískal a zavelel:

„Poklusem – ke mně!“

Sotva to dořekl, ucítil v dlani jemnou králičí srst. Vzal králíka za uši, dal ho do košíku a usnul.

Za svítání probudily krále řízné povely pod oknem.

„Pochodem v chod! – Čelem vzad! – Vpravo v bok!“

Vyskočil a přikázal, aby Juana okamžitě přivedli.

Juan rázně vešel v čele svých králíků a zavelel, až se zdi paláce otřásly:

„Zastavit stát! – Pohov!“

Král přemohl hněv a pravil:

„Musím uznat, že jsi splnil mou podmínku. Ale ty zase uznej, že vzít si královskou dceru za ženu, to není jen tak. Takovou princeznu si musíš zasloužit. Dám ti ji, když mi ještě dnes přineseš plný pytel lží. Když to neuděláš, postará se o tebe můj kat. A teď jdi a odveď si ty králíky, ať je už nevidím!“

Zacpal si dlaněmi uši, aby neslyšel, jak králíci pochodují po schodech na nádvoří.

Ale i když si zacpával uši sebevíc, přece jen slyšel, jak Juan velí venku pod oknem:

„Zastavit stát! – Rozchod!“

Oddechl si a zvedl hlavu. V tom okamžiku uviděl, že k němu přichází Juan s poloprázdným pytlem přes rameno. Pár kroků za vojákem vstoupila do královské síně královna a hned za ní princezna.

Král tiše zaúpěl, ale hned se vzpamatoval.

„Splnil jsi mou podmínku?“ zeptal se přísně.

„Splnil, pane králi,“ řekl Juan a stál v pozoru jako strunka.

„Dokaž to!“ přikázal král a zlomyslně se usmál.

Juan se obrátil k princezně a řekl mírně:

„Pamatuješ se, princezno, jak jsi za mnou přišla a chtěla jsi na mně králíka?“

Princezna sklonila hlavu, ale Juan pokračoval:

„Dal jsem ti ho, když jsi mě políbila.“

Mezi dvořany a rádci to zašumělo. Princezna vykřikla:

„To je lež!“

„Když je to lež,“ řekl Juan, „tak je to lež. Aspoň není pytel tak docela prázdný. Skoro to vypadá, že je plný z jedné třetiny.“

Obrátil se ke královně a řekl:

„Vzpomínáš si, královno, jak jsi za mnou přišla a chtěla jsi králíka?“

Královna zbledla, ale ovládla se a řekla stroze:

„Na nic takového si nevzpomínám.“

„Tak já ti to připomenu,“ řekl Juan. „Nakonec jsem ti jednoho dal, výměnou za tvou –“

„To je lež, to je lež!“ vykřikla rychle královna.

„Když je to lež,“ řekl dobrácky Juan, „tak je to lež. Ale zdá se mi, že pytel je už skoro plný.“

Podíval se na krále a řekl:

„Vzpomínáš si, králi, co jsi mi dal ty výměnou za králíka?“

„O ničem nevím,“ zvolal král, „nic jsem ti nikdy nedával!“

„A co je tohle?“ zeptal se Juan a už sahal do pytle pro kalhoty.

„To je lež,“ vykřikl král a zpotil se na čele, „to je hanebná lež! Žádné kalhoty jsem ti nikdy nedával!“

„Když je to lež, tak je to lež,“ pokrčil Juan rameny. „Aspoň je pytel plný. Mám ho vysypat?“

„Není třeba,“ řekl rychle král. „Vyhrál jsi, vojáku, protože jsi splnil všechny mé podmínky. Oznamuji celému dvoru, že Juan, voják ze Španěl, si vezme hned zítra za ženu mou dceru.“

A tak se Juan, voják ze Španěl, oženil s dcerou královskou.
