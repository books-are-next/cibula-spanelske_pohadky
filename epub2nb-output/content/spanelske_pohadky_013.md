---
title: "O\_myších, kterým chutnalo železo"
contentType: prose
---

I ježek zmiji oči vytře. Vyhrává, kdo si vede chytře. Nejsou to vždy jen zvířátka. O tom je tahle pohádka.

V jednom malém městě žil kdysi kupec. Byl spíš chudý než bohatý, neměl ženu ani děti. Měl jen těžkou železnou váhu, památku po otci; na té váze už vážil nejenom jeho otec, ale i děd, praděd, a také otec toho praděda.

Jednou se kupec rozhodl, že se vydá do světa za výdělkem, aby se bídy zbavil. Uzamkl dům, vzal těžkou váhu na rameno a zaklepal u souseda.

„Milý sousede,“ řekl mu, „jdu za tebou, protože vím, že jsi člověk spravedlivý. Odcházím do světa a nevím, kdy se vrátím. Mám strach, aby mi zatím zloděj neukradl váhu; je to památka po předcích, vážil na ní už můj otec, děd a praděd, a také otec mého praděda. Moc tě prosím, schovej mi váhu u sebe. Až se vrátím, vezmu si ji zase zpátky.“

Soused mu ochotně slíbil, že se o váhu postará, a kupec odešel do světa. Štěstí mu však nepřálo, a tak se po dlouhém čase vrátil domů stejně chudý, jako byl dřív.

Zaklepal u souseda a řekl:

„Milý sousede, vrátil jsem se a jdu si pro svou váhu. Moc ti děkuji, že jsi mi ji u sebe nechal tak dlouhou dobu.“

Soused však byl lakomec. Váhu si chtěl nechat, a proto odpověděl zkormouceně:

„Je mi líto, že tě musím zklamat. Uložil jsem váhu ve sklepě, aby ji nikdo neukradl, ale sežraly ji myši. Nezbyl z ní ani kousek.“

Kupec si pomyslel: Jak mohou myši sežrat těžkou železnou váhu? Nahlas však řekl:

„Je to škoda, ale co se dá dělat. Není divu, že jim chutnala, železo je přece tak sladké, tak voňavé a měkké! Jistě jim chutnala víc než nejlepší sýr.“

A vrátil se smutně domů.

Mrzelo ho, že ho soused oklamal, a kudy chodil, tudy přemýšlel, jak by dostal váhu zpátky. A v duchu si říkal: Přece jsem se ve světě aspoň něčemu přiučil!

Nedaleko kupcova domu tekla řeka. Jednoho horkého dne uprostřed léta kupec spatřil, že se v zátočině koupe sousedův syn. Vyšel z domu a řekl chlapci:

„Pročpak si tu hraješ tak sám? Kde máš kamarády?“

A chlapec odpověděl smutně:

„Se mnou si nikdo nechce hrát. Všichni říkají, že můj otec je lakomec a že já budu jednou zrovna takový.“

„Víš co?“ řekl kupec. „Když si s tebou nikdo nechce hrát, hraj si se mnou. Znám jednu moc pěknou hru, určitě se ti bude líbit.“

Chlapec vylezl z vody a zeptal se:

„A jak se hraje ta tvoje hra?“

„Je to úplně jednoduché,“ řekl kupec. „Půjdeš do mého domu, někde se tam schováš a zůstaneš v úkrytu tak dlouho, dokud tě nenajdu, i kdyby to mělo trvat až do rána.“

Chlapci se nápad moc líbil, rozběhl se do kupcova domu a ukryl se na půdě mezi trámy.

Kupec se zatím posadil do trávy na břehu řeky a díval se do vody. Po nějaké době se objevil na cestě udýchaný soused. Spatřil kupce a zeptal se:

„Neviděl jsi tady někde mého syna? Šel se koupat, a ještě se nevrátil.“

„Viděl jsem ho,“ přikývl kupec, „a mám pro tebe smutnou zprávu, protože tě potkalo velké neštěstí.“

„Jaké neštěstí?“ zvolal soused. „Rychle mi pověz, co se stalo! Běda, snad se neutopil?“

„Neutopil,“ odpověděl kupec. „Vylezl z vody, oblékl se, ale vtom přiletěl sokol, uchopil ho do drápů a odletěl s ním k horám. Viděl jsem to na vlastní oči, ale nemohl jsem už nic dělat.“

Soused se na něj chvíli díval, jako by nevěřil vlastnímu sluchu, potom popadl kupce za límec a zvolal:

„Pomoc, lidé dobří, pomoc!“

A s velkým nářkem odvlekl kupce k soudci.

„Pane,“ řekl soudci hněvivě, „tento muž je darebák, podvodník a lhář! Našel jsem ho na břehu řeky, v níž se koupal můj syn. Chlapec se však domů nevrátil a tento muž tvrdí, že viděl, jak ho v drápech odnesl sokol. Ať se hned přizná, co udělal s mým synem! Přece nemohl mé dítě odnést obyčejný sokol!“

Soudce se podivil a řekl kupci:

„To je opravdu nemožné. Jak by sokol mohl odnést v drápech chlapce?“

„Na tom přece není nic podivného,“ odpověděl kupec. „Takový sokol dokáže odnést nejenom chlapce, ale i mezka anebo koně! Sám jsem to už mnohokrát viděl!“

Soudce se rozzlobil:

„Co to povídáš? Vždyť sokol neunese ani králíka!“

A kupec řekl mírně:

„Pane, když mohou myši sežrat těžkou železnou váhu, proč by nemohl sokol odnést malého chlapce?“

Soudce hned pochopil, co se stalo, povstal a řekl:

„Poslyšte oba můj rozsudek. Ty vrať kupci železnou váhu a ty vrať otci jeho syna. Neboť taková je spravedlnost.“

A oba tak učinili. Soused s hanbou, kupec vesele a s radostí.
