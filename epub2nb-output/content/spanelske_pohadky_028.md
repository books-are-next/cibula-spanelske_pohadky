---
title: "O\_královském rouchu"
contentType: prose
---

<section>

Byl jednou jeden král a ten měl pěknou dceru. Jednoho dne seděla princezna před zrcadlem a česala se. Znenadání objevila ve vlasech malou vešku.

Přivolala krále a řekla:

„Otče, podívej se, co jsem našla ve svých krásných vlasech!“

Král se podíval a pravil:

„Vešku z princezniných vlasů nemůžeme přece jen tak zabít. Něco ti povím: dáme ji do skleničky a budeme se dívat, co udělá.“

Dali veš do skleničky. Za několik dnů vzala princezna skleničku do ruky a vykřikla:

„Otče! Pojď se podívat, jak veška vyrostla!“

Král přiběhl a uviděl, že se veš do skleničky sotva vejde. Chvíli uvažoval, co dělat, pak řekl:

„Dáme ji do skleněného džbánu!“

Dali veš do velkého skleněného džbánu.

Za několik dnů se přišla princezna podívat, co veš dělá, a vykřikla:

„Otče, pojď sem! Ta veš zase vyrostla!“

Král přiběhl a uviděl, že se veš do džbánu stěží vejde. Přemýšlel, co dělat, a pak řekl:

„Dáme ji do hrnce.“

Dali veš do hrnce.

Uplynulo několik dnů, princezna se podívala do hrnce a zvolala:

„Otče, pojď se podívat! Ta veš roste tak rychle, že už se do hrnce ani nevejde!“

Dali ji do největšího hrnce, jaký v kuchyni našli. Veš však rostla dál a dál a brzy byla tak velká, že se nevešla ani do největšího hrnce z celého královského paláce. Princezna zavolala krále a řekla:

„Otče, co uděláme? Ta veš se za chvíli nevejde ani do největšího hrnce z tvého království!“

Král chvíli uvažoval, prohlížel si veš a pak pravil:

„Už vím, co uděláme. Dáme ji na dvůr do ohrady.“

Dali veš do ohrady, ale za pár dnů vyrostla veš tolik, že se nemohla v ohradě ani pohnout.

Princezna znovu zavolala krále. Král obcházel ohradu ze všech stran, probíral si při tom rukou své bílé vousy a přemýšlel. Po dlouhé chvíli konečně zvolal:

„Víš, co uděláme, dcero? Já tu veš dám zabít a udělám si z její kůže královské roucho.“

Sluhové zabili veš, stáhli ji a nejlepší krejčí ušili z její kůže královské roucho.

Král si roucho oblékl, přivolal trubače a řekl mu:

„Teď oznámíš všem mým poddaným, že se má dcera bude vdávat. Už má na to nejvyšší čas. Avšak vezme si jen toho, kdo uhodne, z čeho jsem si dal ušít své nové královské roucho: ze štěnice, z blechy, nebo ze vši?“

Hned se začali sjíždět ze všech stran synkové urozenců, hrabat i knížat, aby hádali, z čeho je nové královo roucho. Jedni říkali:

„Královské roucho je z gazely.“

A jiní říkali, že je z medvědí kůže, z jelena anebo z býka; nikdo se neodvážil hádat, že je ze štěnice, z blechy, nebo dokonce ze vši.

Netrvalo dlouho a princezně se to hádání přestalo líbit. Přišla za otcem a řekla mu:

„Otče, mezi těmi urozenci bylo mnoho mladíků, které bych si docela ráda vzala. Pověz jim už konečně, z čeho sis dal ušít své královské roucho!“

Avšak král řekl:

„To nemohu udělat. Ten, který si tě vezme za ženu, musí najít správnou odpověď sám. Dal jsem své královské slovo a musím ho dodržet.“

Navečer pátého dne dorazil ke královskému paláci chudý pastýř. Brána už byla zavřená a začalo se stmívat. Pastýř se neodvážil zabušit na bránu, ulehl do trávy pod otevřené okno, dal si ruce za hlavu a chystal se spát.

Užuž zavíral oči, když zaslechl otevřeným oknem princeznin hlas:

„Otče, já se chci vdávat! Ta hádanka je příliš těžká a nikdo ji neuhádne!“

A potom uslyšel pastýř krále:

„Dcero moje, přece si nevezmeš kdejakého hlupáka, který nepozná, že moje roucho není ani z gazely, ani z medvěda, ani z jelena, ani z blechy, ani ze štěnice, ale z obyčejné vši!“

Pastýř se spokojeně usmál a řekl si:

„Zítra se ožením s královskou dcerou.“

Pak zavřel oči a spal hlubokým spánkem až do rána.

Když vyšlo slunce, pastýř vstal a šel za králem. Pozdravil ho a řekl, že si jde pro princeznu.

„Podívej se tedy dobře,“ pravil král. „Z čeho je moje roucho?“

Pastýř se předklonil, dal si dlaně na kolena a řekl:

„Pane králi, otočte se ke mně zády.“

Král se otočil a pastýř řekl:

„Pane králi, obraťte se ke mně ještě levým bokem.“

Král se znovu pootočil, pastýř zavrtěl hlavou a řekl:

„Hm, hm. Pane králi, obraťte se ke mně ještě pravým bokem.“

Král se znovu otočil. Pastýř si ho chvíli prohlížel a pak řekl:

„Nehněvejte se, pane králi, ale postavte se blíž k oknu.“

Král přistoupil blíž k oknu, pastýř si ho znovu prohlédl a řekl:

„Myslím, že už to vím. Ale raději se postavte ještě ke dveřím.“

Král se postavil ke dveřím. Pastýř si ho znovu pozorně prohlédl.

„A teď, pane králi, choďte chvíli sem a tam.“

Král přecházel od okna ke dveřím a od dveří k oknu. Pastýř ho dlouho sledoval a pak řekl pomalu:

„Z gazely to není, z medvěda to není, z jelena to není. Že by to bylo ze štěnice, to taky není. Pane králi, obraťte se ještě jednou. Že by to bylo z blechy? To taky není. Ne, ne, z blechy to určitě není. Pane králi, pojďte blíž k oknu. Že by to bylo přece jen z blechy? Ne ne, z blechy to není. Pane králi, přejděte blíž ke dveřím. A že by to bylo ze vši? Že by to bylo doopravdy ze vši? No jistě, no jistě, už to mám! Je to ze vši!“

A král řekl:

„Je to ze vši a já ti dám svou dceru za ženu. Avšak nedávám ti ji proto, že jsi uhádl, z čeho je mé nové roucho. Dávám ti ji, neboť jsi donutil krále, aby tě poslouchal na slovo. Vezmi si mou dceru, chlapče. Ty jediný si ji zasloužíš.“

A tak se oženil chudý pastýř s královskou dcerou.

Šťastně žili, víno pili, a mně nedali, ještě se mi vysmáli. Dali mi jen panenku, protože však z másla byla, na slunci se rozpustila.

</section>
