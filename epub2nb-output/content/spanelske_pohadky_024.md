---
title: "Lékař a\_Smrt"
contentType: prose
---

Byla jednou jedna chudá stará žena a ta měla jediného syna. Když chlapec vyrostl, poslala ho do světa, aby si našel nějakou práci, která by je uživila.

Mladý muž poslechl a šel. Netrvalo dlouho a potkal Slunce.

„Kampak jdeš, mladíku?“ zeptalo se Slunce.

„Jdu do světa najít si nějakou práci,“ odpověděl mladý muž, „abych mohl živit svou starou matku.“

„Chceš jít se mnou?“ zeptalo se Slunce.

„Nechci,“ odpověděl mladý muž a šel dál svou cestou, ani se ne­ohlédl.

Zakrátko potkal Měsíc.

„Kampak jdeš, mladý muži?“ zeptal se Měsíc.

„Jdu do světa najít si nějakou práci, abych mohl živit svou starou matku.“

„A nechceš jít se mnou?“ zeptal se Měsíc.

„Nechci,“ řekl mladý muž a pospíchal dál.

Sotva ušel pár kroků, viděl, že proti němu jde nějaká žena s šátkem na hlavě. Zastavila se a řekla:

„Kampak jdeš, mladý muži?“

„Jdu do světa najít si nějakou práci, abych mohl živit svou starou matku,“ odpověděl mladý muž znovu.

„Víš co?“ pravila žena. „Pojď se mnou!“

„A kdopak jsi?“ zeptal se mladý muž.

„Já jsem Smrt,“ odpověděla žena s šátkem na hlavě.

„Jednou s tebou musí jít každý,“ řekl mladík, „takže půjdu raději hned!“

A ubírali se dál spolu. Ušli už pěkný kus cesty, když Smrt řekla:

„Poslouchej, co ti povím. Udělám z tebe slavného lékaře. Když tě lidé zavolají k lůžku nemocného, půjdu s tebou. Vždycky se dobře podívej, kam se postavím. Když budu stát nemocnému za hlavou, pak musí umřít. Nic mu nepředpisuj a řekni, že se nedá nic dělat. Ale když se postavím nemocnému k nohám, bude to znamenat, že se uzdraví, a můžeš mu předepsat, co tě zrovna napadne.“

Tak se stal mladý muž lékařem. Právě tou dobou onemocněla královská dcera a Smrt poradila svému lékaři, aby se šel na ni podívat. Když mladý muž vkročil do komnaty, v níž ležela nemocná, pozorně se rozhlédl a uviděl, že Smrt stojí nemocné u nohou.

Podíval se na královskou dceru a prohlásil:

„Určitě se brzo uzdraví.“

Předepsal jí odvar z bylinek, které jí nemohly ani uškodit, ani prospět; a opravdu, za dva dny princezna vyskočila z postele a byla zdravá jako rybička. Král byl šťastný a odměnil mladého lékaře pytlem zlaťáků.

Mladý muž se vrátil do rodné vesnice a dal všechny peníze matce. Ale ve vsi bylo mnoho závistivců, kteří mu nepřáli peníze ani slávu.

„Tohle že je nějaký slavný doktor?“ říkali si závistivci nejdřív potichu a zakrátko i nahlas. „Vždyť to byl vždycky nuzák, ani jíst co neměl! Tenhle klouček že vyléčil naši princeznu? To je k smíchu!“

Nakonec se dohodli, že s ním sehrají zlý kousek. Vybrali mezi sebou jednoho mladíka, byl to chlapec silný a zdravý, že mohl skály lámat, a uložili ho do postele. Potom prohlásili, že těžce stůně, a pozvali mladého lékaře, aby ho přišel prohlédnout.

Lékař vkročil do světnice a hned uviděl, že Smrt stojí nemocnému za hlavou.

„Tady už nic nepomůže,“ prohlásil bez dlouhých okolků, „toho člověka už nevyléčí nikdo na světě.“ A odešel.

Lidé se rozesmáli: došlo na jejich slova! Ale nesmáli se dlouho. Mladík, zdravý a silný, že mohl skály lámat, za hodinu opravdu umřel.

Od té doby žil náš lékař v klidu a pokoji po mnoho let. Nebo aspoň tak dlouho, dokud se Smrt nepostavila k hlavám jeho lůžka.
