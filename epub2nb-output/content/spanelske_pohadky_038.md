---
contentType: prose
---

Katalineta a velryba

  

Jednou žili ve španělsku bratr a sestra, jmenovali se Bernadet a Katalineta. Byli sami, sami na celém světě, rodiče jim zemřeli, když děti byly ještě docela malé. O dům i o děti se starala chůva a její dcera.

Bernadet a Katalineta se měli tak rádi, že jeden bez druhého neudělal ani krok. Čas však míjel, z Bernadeta už byl mladý muž a z Katalinety dívka skoro na vdávání. A tak se stalo, že Bernadet musel na vojnu, aby bojoval za svého krále a pána. Stará chůva byla hádavá a zlostná, její dcera byla ještě horší, a tak oba sourozenci věděli, že Katalinetu nečeká nic dobrého. Chůva i její dcera záviděly Katalinetě její krásu a vylévaly si na ní svůj hněv při každé sebemenší příležitosti.

Katalineta byla vskutku krásná, krásnější dívku svět snad ani nepoznal. Když si ráno rozčesávala dlouhé vlasy, padaly jí z hřebene zářivé perly; když si myla ruce, své drobné bílé ruce, leskla se ve vodě zrnka zlata; a když si omývala večer nohy, své drobné bílé nohy s něžnými kotníky, míhaly se ve vodě stříbrné rybky. Když se Katalineta usmála, rozzářilo se na nebi slunce a obloha byla bez jediného mráčku; když se rozplakala, hned se nebe zatáhlo těžkými mraky a spustila se průtrž mračen. A kdokoli viděl Katalinetu třeba jen jednou jedenkrát, nikdy už na ni nezapomněl a zdálo se mu o ní v noci i ve dne, když na chvilku přivřel oči.

Bernadet se loučil se svou krásnou sestřičkou těžko, přetěžko. Naposled ji objal a řekl:

„Jen nebuď smutná, sestřičko! Já se brzy vrátím a přivedu ti nejlepšího ženicha, jakého najdu.“

Katalineta přestala plakat a usmála se. V tu chvíli mraky na obloze zmizely, obloha byla modrá a slunce zářilo.

Bernadet odešel na vojnu. Sloužil statečně v mnoha městech a krajích, až se nakonec dostal na královský dvůr. Mladý král si ho oblíbil a spřátelil se s ním, takže za nějakou dobu byli ti dva téměř jako bratři. Svěřovali si navzájem své starosti i radosti a jednoho dne řekl mladý král Bernadetovi:

„Všichni na mě naléhají, abych se oženil, neboť země potřebuje nejenom krále, ale i královnu. Dvořané a rádci mi už nabízeli dost princezen, ale mně se žádná nelíbí.“

Bernadet si hned vzpomněl na svou sestřičku a zvolal:

„Možná že bych znal jednu, která by se ti určitě líbila!“

„A jakpak vypadá?“ zeptal se mladý král.

„Krásnější dívku jsi ještě neviděl,“ řekl upřímně a podle pravdy Bernadet. „Když si ráno rozčesává vlasy, padají z hřebene perly; když si myje ruce, lesknou se ve vodě zrnka zlatého prachu, a když si omývá večer nohy, své drobné nohy s bílými kotníky, míhají se ve vodě stříbrné rybky. Když se směje, svítí slunce; když se rozpláče, nebe se zatáhne a spustí se průtrž mračen. A hodná je jako jarní ráno.“

Princ vyskočil a zvolal:

„Tu chci! Tu si vezmu za ženu a žádnou jinou! Kde ji najdu?“

„Je to moje sestra Katalineta,“ řekl Bernadet. „Když jsem šel na vojnu, nechal jsem ji doma se starou chůvou.“

„Tvoje sestra?“ zvolal král. „Pak bude určitě ještě hodnější a ještě krásnější, než jsi říkal. Hned zítra pro ni pošlu svého kapitána!“

Časně ráno se vydal kapitán na cestu. Dorazil do velkého přístavu, nasedl na loď a plul sedm dní podle pobřeží, až přijel do kraje, kde žila krásná Katalineta. Netrvalo dlouho a zabušil na dveře jejího domu.

„Otevřte, lidé dobří! Přicházím si pro královu nevěstu!“

Dveře se otevřely. Objevila se chůva a řekla rychle:

„Vítám tě! Pověz mi, kdopak je ta králova nevěsta? Určitě myslíš mou krásnou dceru!“

Kapitán se však nedal zmýlit.

„Vaše dcera mě nezajímá. Jdu si pro krásnou Katalinetu. Hned ji přiveďte a povězte jí, ať se připraví na cestu!“

V tu chvíli se otevřelo pod střechou malé okénko. Katalineta vyhlédla a vykřikla radostí.

„Hned přijdu, hned! Já jsem věděla, že můj bratříček splní, co slíbil!“

Kapitán zdvihl hlavu a oněměl úžasem. Teprve po dlouhé chvíli se vzpamatoval a řekl hlasem, který se mu trochu třásl:

„Prošel jsem už mnoho zemí, plavil jsem se přes desatero moří, ale takovou krásu jsem ještě neviděl a nikdy už neuvidím. Připrav se na cestu, vyrazíme co nejdřív!“

Nazítří ráno se vydali na cestu. Nejeli však sami: chůva prohlásila, že Katalinetu nemůže pustit samotnou, a přislíbila, že o ni bude pečovat. A tak jeli čtyři: krásná Katalineta, kapitán, chůva a její dcera. Brzy dorazili do přístavu, nastoupili na loď a vypluli.

Po celou dobu chůva horečně přemýšlela, jak by se Katalinety zbavila a nahradila ji svou vlastní dcerou. Večer při západu se jí naskytla příležitost: Katalineta stála na palubě, opírala se o zábradlí a dívala se, jak v dálce nad pevninou zapadá slunce. Chůva se k ní zezadu tiše přiblížila, prudce do ní strčila a Katalineta spadla do moře, neměla čas ani vykřiknout. Sotva se ponořila, spolkla ji veliká velryba, takže na hladinu už nevyplul ani vyšívaný šátek, který měla Katalineta kolem ramen.

Chůva hned běžela pro svou dceru, oblékla ji do šatů, v nichž se Katalineta chtěla představit králi, a přes tvář jí dala hustý závoj. Potom ji poslala na palubu a nařídila jí, aby se tam procházela tak dlouho, dokud nepřijde kapitán.

Zakrátko se objevil kapitán a dal se s dívkou do řeči. Pohlédl na ni a zdálo se mu, že už není tak krásná jako dřív. Obrátil se na chůvu a řekl jí: „Copak se to stalo s naší Katalinetou? Jako by se ve tváři trochu změnila.“

Chůva odpověděla rychle:

„Loď se houpá a chudák Katalineta má jistě mořskou nemoc. Také slaný vzduch je na ni příliš ostrý: jenom se podívej, jak má sežehlé a naběhlé tváře! Proto si musela vzít ten nehezký závoj.“

Kapitán pokýval hlavou a už se dál neptal.

Nazítří si vzala dcera tenčí závoj a vyšla znovu na palubu. Kapitán na ni pohlédl a užasl, jak se Katalineta změnila.

„Nediv se,“ řekla spěšně chůva, „to dělá mořský vítr a slunce. Chuděra má tváře spálené a trpí převelikou horkostí.“

Kapitán pokrčil rameny a šel si po svých.

Třetího dne si vzala chůvina dcera docela tenký a průsvitný závoj a vyšla znovu na palubu. Kapitán se na ni podíval a nevěřil vlastním očím; napadlo ho, že se Katalineta už sama sobě vůbec nepodobá. Chůva pochopila, co si myslí, a zvolala:

„Vidíš, jak se chudák změnila? To všechno způsobil slaný vzduch, vítr a slunce! Však jsem to hned říkala. Raději si Katalinety nevšímej a starej se o svoje věci. Dovedeš si představit, jak asi trpí!“

Kapitán už mlčel a od té chvíle se Katalinetě raději vyhýbal.

Konečně dopluli do přístavu. Hudba hrála, vojáci stříleli z děl na počest krásné Katalinety. Král s celým průvodem už netrpělivě čekal; objal svou nevěstu a zvědavě jí nadzdvihl hustý závoj, kterým si zakrývala tvář.

V tu chvíli zvolal Bernadet, který stál po králově boku:

„Ale to přece není moje sestra Katalineta! To je dcera naší chůvy!“

Nepravá Katalineta si zakryla rukama obličej a řekla vyčítavě:

„To se za mě tak stydíš? Co se s tebou stalo, že nepoznáváš svou vlastní sestru?“

Bernadet nevěřil vlastním očím ani uším, myslel si, že se mu všechno jen zdá, a nedokázal už promluvit jediné slovo. Král se na něj zamračil a pravil chladně:

„Slíbil jsem, že si vezmu tvou sestru za ženu. Své slovo dodržím, neboť je to slovo královské. Ale ty jsi mě podvedl a obelstil a za to tě potrestám.“

Přikázal, aby Bernadeta vsadili do nejhlubšího vězení, a vrátil se do paláce. Na falešnou Katalinetu se už ani nepodíval.

A byla svatba. Smutná, neveselá, jako by to ani královská svatba nebyla. Král nemluvil, mračil se, o nevěstu nezavadil jediným pohledem. Bernadet ležel ve studeném vězení v okovech na rukou i na nohou a marně přemýšlel, co se vlastně stalo. Měl strach o svou sestru a bál se o její život.

Katalineta zatím seděla v břiše velryby. Místa měla dost, zima jí také nebylo, jíst a pít měla, co hrdlo ráčilo. Stýskalo se jí však po slunci, po modrém nebi, po čerstvém povětří. Když uplynulo sedm dní, řekla velrybě:

„Velrybo, prosím, dovol mi, ať se aspoň jedinou hodinku projdu po zelené trávě a nadýchám se čistého vzduchu! Ráda bych si také rozčesala vlasy a umyla si své drobné ruce a své bílé nohy.“

Velryba se slitovala nad krásnou dívkou a odpověděla:

„Splním ti, oč prosíš, Katalineto. Ale bojím se, že se už nevrátíš; proto tě připoutám ke zlatému řetězu, abys mi neutekla. A radím ti, nepokoušej se mě obelstít!“

Připevnila Katalinetě kolem kotníku na noze dlouhý zlatý řetěz, připlula k mělčinám a pustila zajatkyni na břeh.

Katalineta chvíli pobíhala po jemném písku, potom se rozběhla na palouk do zelené trávy. Posadila se vedle studánky a začala se česat a mýt. Když si rozčesávala své dlouhé vlasy, padaly jí z hřebene perly; když si myla ve studánce své bílé ruce, zaleskla se na dně studánky zrnka zlatého prachu; a když ponořila do vody své drobné nohy s něžnými kotníky, zatřpytily se ve studánce stříbrné rybky.

V tu chvíli přiletěla holubička a usedla Katalinetě na rameno.

„Ty můj malý ptáčku,“ řekla Katalineta. „Kdybych tak uměla létat, jako umíš ty! Škoda že nedovedeš mluvit. Třeba bys mi pověděla, co dělá můj bratříček a co se stalo s mým ženichem, španělským králem!“

Holubička odpověděla lidským hlasem:

„Tvůj bratr je v nejhlubším králově vězení, na rukou i na nohou má pouta. A tvůj ženich má ženu ošklivku, neboť se oženil s dcerou tvé chůvy.“

Katalineta zbledla ve tváři a z očí jí vytryskly slzy. V tom okamžiku se jasné nebe pokrylo temnými mraky, zadul studený vítr a z mračen se spustil příval vod. Holubička se přitiskla Katalinetě ke tváři a zvolala:

„Přestaň plakat, prosím tě, nebo budu celá mokrá! Honem se usměj, ať zase svítí slunce! Za sedm dnů ti přinesu novou zprávu a slibuji ti, že bude lepší než ta dnešní! Věř mi!“

Katalineta přestala plakat a usmála se. Černé mraky se rozplynuly, na modrém nebi se objevilo slunce a začalo znovu pálit. Holubička si osušila křídla a rozletěla se ke královskému paláci, Katalineta se vrátila do temného útulku v břiše velryby a přemýšlela, co se to vlastně stalo.

Netušila, že ji na břehu pozoroval mladý rybář. Stál ve stínu vysoké skály a sledoval, jak si krásná dívka rozčesává nad studánkou vlasy, jak si umývá ve vodě své bílé ruce a drobounké nohy, jak jí na rameno usedla bílá holubička.

Když Katalineta zmizela, vrátil se do vesnice a všechno pověděl rybářům. Brzo si lidé na celém pobřeží vyprávěli o krásce, která vystoupila z moře. Vyprávění se dostalo až do velkého města a proniklo i do královského paláce. A byl tam jeden mladý panoš, který se rozhodl, že tu krásnou dívku z moře musí vidět stůj co stůj; vydal se na pobřeží, ukryl se ve stínu skály a čekal tam celé dny a celé noci, ve slunci i při světle měsíce, až se dívka znovu objeví.

Uplynulo sedm dní a Katalineta řekla znovu velrybě:

„Velrybo, prosím tě, pusť mě na břeh, ať se nadýchám čerstvého vzduchu a potěším se sluneční září! Ráda bych si rozčesala vlasy a umyla si ruce i své drobné nohy.“

Velryba odpověděla:

„Pustím tě, má krásná Katalineto, ale připoutám tě zase na zlatý řetěz. A pamatuj si, nesmíš mě obelstít, jinak bude s tebou zle.“ Připevnila své zajatkyni ke kotníku na noze zlatý řetěz, připlula k mělčinám a pustila ji na břeh. Katalineta přeběhla pás jemného písku a chvíli pobíhala po zeleném palouku. Potom se posadila ke studánce a začala se česat a mýt. Když si rozčesávala vlasy, padaly jí z hřebene perly; když si umývala své bílé ruce, zaleskl se na dně studánky zlatý prach; a když si myla své drobné nohy, zatřpytily se ve vodě stříbrné rybky. Znenadání přiletěla bílá holubička a posadila se Katalinetě na rameno.

Katalineta se dychtivě zeptala:

„Jakou zprávu mi neseš tentokrát? Pověz mi rychle, co dělá můj bratr a co je s mým ženichem, španělským králem?“

Holubička odpověděla:

„Tvůj bratr je stále v hlubokém vězení a na rukou i na nohou má okovy. A hanebná dcera tvé chůvy je pořád ještě španělskou královnou. Ale věř mi, už brzy se všechno změní, protože celá země mluví jen o tobě. Vypravují si o tobě lidé v rovinách i v horách, na pobřeží i na úhorech, na samotách i v městech.“

Krásná Katalineta se rozplakala.

„Jak mě může potěšit, že o mně všichni mluví, když o mně neví můj bratr a když o mně neví král!“

Sotva Katalineta začala plakat, obloha se zatáhla a z černých mraků se spustil prudký liják. Holubička se schoulila Katalinetě na rameni a řekla rychle:

„Prosím tě, přestaň plakat, nebo se mi zmáčí křídla! Raději se usmívej, ať zase svítí slunce! Za sedm dnů ti přinesu jen dobré zprávy, uvidíš!“

Katalineta se usmála a pohladila holubičku po zmoklém peří. Mraky zmizely a na modrém nebi se rozzářilo slunce. Holubička se rozletěla ke královskému paláci, Katalineta se pomalu vrátila do svého temného útulku v břiše velryby a myslila na svého bratra a na španělského krále.

Nevěděla, že po celou dobu ji pozoroval z úkrytu skal mladý panoš. Když velryba zmizela v moři, panoš se rozběhl zpátky do královského paláce a říkal každému na potkání:

„Všechno, co si lidé vypravují, je pravda! Viděl jsem tu krásku na vlastní oči! Vystoupila z moře a na noze měla dlouhý zlatý řetěz. Když se češe, padají z hřebene perly; když si omývá ruce, leskne se ve vodě zlatý písek; když si omývá kotníky na nohou, míhají se ve vodě stříbrné rybky. Všechno je to pravda!“

O krásné dívce na břehu moře si už povídali i královi rádci. Nakonec se vyprávění dostalo až ke králi. Vzpomněl si, že něco podobného mu kdysi vyprávěl i Bernadet, a hned se rozhodl, že musí tu dívku vidět na vlastní oči.

Vydal se na mořský břeh a ukryl se za skály. Čekal ve dne i v noci, při slunci i při měsíci. Čekal ve stínu skal, na jemném písku u moře i u studánky na zeleném palouku, čekal tam sedm dlouhých dnů a nocí. Sedmého dne se moře otevřelo a na břeh vystoupila dívka se zlatým řetězem na kotníku. A byla tak krásná, že se králi zatajil dech a srdce se mu rozbušilo v prsou. Bez dechu se díval, jak dívka běží zelenou trávou ke studánce, jak si rozčesává vlasy, jak si umývá bílé ruce a své drobné nohy. A viděl, jak jí z hřebene padají perly, jak se ve studánce leskne zlatý prach, jak se ve vodě míhají malé stříbrné rybky. A uviděl i malou bílou holubičku. Zakroužila nad paloukem a posadila se krásné dívce na rameno.

„Holubičko,“ řekla dívka, „jaké zprávy mi přinášíš? Pověz mi rychle, co dělá můj bratr, pověz mi, co dělá můj ženich, španělský král!“

A holubička odpověděla:

„Tvůj bratr leží stále ještě v nejhlubším vězení a na rukou i na nohou má okovy. A tvůj ženich, španělský král, má pořád ještě za ženu hanebnou dceru tvé chůvy. Ale už to nebude dlouho trvat, věř mi, Katalineto! V celém královském paláci se mluví jen o tobě!“

Katalinetě vytryskly z očí slzy. Nebe se zatáhlo a z černých mraků se spustil liják.

„Mluví o mně celá země,“ plakala Katalineta, „celý královský palác, jen můj bratříček nemá ani tušení, co se mi stalo! Jen můj ženich, španělský král, neví o ničem!“

Král už na víc nečekal. Vyběhl z úkrytu a zvolal:

„Teď už vím všechno, krásná Katalineto! Podívej se, co udělám!“

Tasil meč a jediným mávnutím přeťal zlatý řetěz. Vzal Katalinetu do náruče a řekl:

„Já jsem tvůj ženich, španělský král, a přišel jsem si pro tebe.“

Katalineta se šťastně usmála. V tu chvíli černé mraky zmizely a na obloze se rozzářilo slunce.

A dál? To už si snadno domyslíte.

Chůva a její dcera musely s hanbou odejít ze země. Král sám vyvedl Bernadeta z vězení, před celým dvorem ho poprosil, aby mu odpustil. A pozval ho na svatbu.

Byla to slavná, veselá svatba, slavnější a veselejší nikdo dřív a nikdo potom už nezažil.

A krásná Katalineta, ta, co se usměje a hned svítí slunce? Ta, co zapláče a hned je průtrž mračen?

Nevím. Ale říká se, že od té doby svítí slunce v tom kraji od rána do večera a po celý rok.

Zbývá povědět, co se stalo s velrybou.

Odplula daleko do moře a byla šťastná, že všechno dopadlo tak, jak si to přála už tenkrát, když zachránila Katalinetu z mořských hlubin.
