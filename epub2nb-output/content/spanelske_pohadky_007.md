---
contentType: prose
---

Tři bratři z Galicie

  

Jednou dávno žili tři bratři. A protože byli z Galicie, mluvili jen galicijsky. Na chudáka prší i pod střechou, a tak ti tři bez přestání přemýšleli, jak to udělat, aby se jim vedlo líp. Jednoho dne si řekli:

„Všichni urozenci a boháči mluví španělsky. Musíme se tedy nejdřív naučit španělsky, protože to je ze všeho nejdůležitější. Potom už půjde všechno samo od sebe a my rychle zbohatneme.“

Vydali se přes hory do kraje, kde se mluví španělsky, a přihlásili se do služby.

Nejstarší bratr pracoval jako pomocník u kováře, prostřední bratr šel do služby k zahradníkovi a nejmladší, protože byl nejchytřejší, se přihlásil do služby u soudce. A všichni tři pozorně naslouchali, jak se mluví španělsky.

Jednou přivedl jakýsi pastevec do kovárny tři koně.

Kovář se zeptal:

„Který z nich potřebuje okovat? Bělouš, vraník, nebo grošák?“

A pastevec řekl:

„Všichni tři!“

Nejstarší bratr si tu větu zapamatoval a bez přestání si opakoval:

„Všichni tři! Všichni tři! Všichni tři!“

Prostřední bratr sloužil u zahradníka. Kdykoli přišel někdo koupit svazek cibule nebo hlávku zelí, zahradník nastavil dlaň a pravil:

„Ale nejdřív platit! Potřebujeme peníze!“

Prostřední bratr si větu zapamatoval a neustále si opakoval, aby nezapomněl:

„Potřebujeme peníze! Potřebujeme peníze!“

Třetí bratr sloužil v soudcově domě. A kdykoli jeho pán s někým jednal, nejmladší bratr stál pod oknem nebo za dveřmi a pozorně naslouchal. Lidé, kteří přišli za soudcem, mluvili někdy mírně a prosebně, ale jindy zvyšovali hlas a křičeli, až se okna třásla. Ale ať se zlobili, nebo křičeli sebevíc, soudce vždycky říkal:

„Takový je zákon a zákon je spravedlivý.“

Nejmladší bratr slyšel tu větu tak často, až si ji nakonec zapamatoval. A opakoval si ji ve dne v noci, aby se mu nevykouřila z hlavy:

„Takový je zákon a zákon je spravedlivý. Takový je zákon a zákon je spravedlivý. Takový je zákon a zákon je spravedlivý.“

Když uplynul rok, tři bratři se znovu setkali a řekli si, že se mohou vrátit, neboť se už naučili španělsky. A hned se vydali zpátky domů, do rodné vesnice.

A jak se tak ubírali horskou stezkou, náhle spatřili, že v trávě někdo leží a nehýbá se. Přistoupili k němu blíž, podívali se mu do tváře a zvolali:

„Běda, co si počneme? Co s ním uděláme?“

A křičeli a volali tak dlouho, až je uslyšeli četníci. Pobodli koně a za chvíli byli u tří bratrů. Sestoupili ze sedel, prohlédli si člověka v trávě a poznali, že je mrtev. Podívali se pozorně na tři bratry a zeptali se:

„Kdo ho zabil?“

Nejstarší bratr vystoupil o krok kupředu a řekl:

„Všichni tři.“

Četníci se zarazili, ale potom se zeptali přísně:

„A proč jste to udělali?“

Prostřední bratr postoupil o dva kroky kupředu a odpověděl tak, jak se to naučil:

„Potřebujeme peníze!“

„Tak pro peníze jste to udělali,“ zvolali četníci. „Ale to znamená, že vás musíme odvést do města a vsadit do vězení! Víte, co vás čeká?“

Nejmladší bratr postoupil o tři kroky kupředu, rozhodil rukama a řekl:

„Takový je zákon a zákon je spravedlivý!“

A tak dopadli tři bratři z Galicie špatně, moc špatně.
