---
contentType: prose
---

O napravení zlostné ženy

  

V jednom městě žil kdysi dávno vážený kupec se svou ženou. Oba rodiče však soužilo veliké trápení: měli jedinou dceru, ale ta byla tak zlá a divoká, že si s ní nevěděli rady. Ucházeli se o ni četní mládenci z města i z okolí, avšak každého vyhnala od dveří s mnoha zlostnými a hlasitými slovy, a nejednou přidala i pádné rány pěstí. Nejvytrvalejší mladíky nakonec odnesli sluhové se zlámanými kostmi.

Nápadníků proto ubývalo. Nakonec se všichni vyhýbali zlostné dívce velkým obloukem, neboť se o ní říkalo po celém městě, že je to nejdivočejší a nejprudší osoba na světě. Rodiče z toho byli nešťastní, domlouvali jí, ale jako by hrách na stěnu házel, dcera byla ještě hádavější a ještě divočejší.

V tom městě žil chudý mladík. Byl to chlapec předobrý, tichý a klidný. Jednou zdálky spatřil kupcovu dceru a hned se rozhodl, že si ji vezme za ženu. Oznámil otci své rozhodnutí, ale otec mu řekl:

„Synáčku, nedělej to, budeš mít peklo na zemi. Já vím, že jsme chudí, jistě bychom se měli po svatbě líp, ale proč bys měl platit tak vysokou cenu? Nedělej to, snažně tě prosím.“

Syn však své rozhodnutí nezměnil a naléhal na otce, aby zařídil svatbu co nejrychleji.

Otec se tedy s mnoha vzdechy vydal za kupcem a pověděl mu, jaké přání vyslovil jeho syn. Kupec ho vyslechl, zesmutněl a řekl tiše, aby ho náhodou neslyšela za dveřmi jeho dcera:

„Váš syn je prý dobrý člověk. Velmi vás prosím, rozmluvte mu to. Kdyby se oženil s mou dcerou, buď by brzy zemřel, nebo by mu smrt připadala lepší a milejší než život. Dal bych mu svou dceru s velikou radostí, jen aby ji odvedl z mého domu. Avšak nemohu si obtížit svědomí tím, co by ho potom potkalo.“

Mladíkův otec poděkoval za varování, ale vysvětlil mu, že jeho syn se už rozhodl a nechce své rozhodnutí změnit. A znovu ho požádal, aby dal svolení k svatbě.

Vystrojili tedy velikou svatbu. Přišlo se podívat mnoho lidí, protože všichni chtěli vidět, jak nevěsta naloží se svým ženichem. Avšak mladá žena je vyhnala od domu, a ještě po nich házela kamením.

V tom městě byl starý zvyk, že novomanželé dostali vždy na stůl bohatou večeři a pak zůstali v celém domě sami až do dalšího dne. Tak to udělali rodiče a příbuzní obou manželů i tentokrát a s nářkem se rozloučili s mladým ženichem, protože se obávali, že ho vidí naposledy. Na časné jitro hned objednali ranhojiče, aby se pokusil novomanžela zachránit a vyléčit ho z mnoha ran, které jistě toho večera utrží. Potom odešli a mladí manželé zůstali v domě sami.

Nevěsta se už chystala spustit na ženicha pěkně zostra, ale mladý muž se posadil pohodlně ke stolu s jídlem a tvářil se, že ji nevidí a neslyší. Rozhlédl se po světnici, jako by někoho hledal, spatřil psa a rozkřikl se:

„Pse, podej mi trochu vody, chci si umýt ruce!“

Pes ho neuposlechl, protože psi nedovedou podávat svým pánům vodu. Ženich se rozhněval a přikázal psovi znovu, aby mu podal misku s vodou. Když se to nestalo ani podruhé, mladý muž vytasil meč a vrhl se na psa. Honil ho po celé světnici, skácel přitom s velikým hlukem mnoho židlí a skříní a rozpáral mečem koberce i záclony. Nakonec utekl pes na dvůr a ženich vyběhl za ním. Za malou chvíli se mladý muž vrátil a ještě se třásl hněvem. Otřel zkrva­vený meč o záclonu, sedl za stůl a znovu se rozhlédl.

Tentokrát spatřil kočku. Vyhřívala se u ohniště a tiše předla.

„Kočko,“ řekl přísně, „podej mi vodu, ať si mohu umýt ruce.“

Když kočka neposlechla, ženich vyskočil a rozkřikl se:

„Ty nevíš, co jsem udělal psovi, když nesplnil můj příkaz? Po­roučím ti znovu: podej mi trochu vody, nebo dopadneš stejně!“

Kočka přestala příst, ale ani se nezdvihla. Muž se rozlítil, s mečem v ruce se k ní vrhl a honil ji po celé světnici. Nakonec mu utekla ze dveří, ženich byl však ovládán takovým hněvem, že neustal a běžel za ní i na dvůr.

Nevěsta zatím stála u stolu, bledá ve tváři, a myslela si, že její muž přišel o rozum. Slyšela ze dvora jeho křik a vřískání kočky a nevěděla, co má dělat. Zanedlouho hluk ustal, muž vkročil do dveří, otřel si zakrvácený meč o koberec a posadil se za stůl. Rozhlédl se, spatřil za oknem na dvoře koně a zvolal vztekle:

„Koni! Pojď mi podat trochu vody, ať si mohu umýt ruce!“

Kůň stál klidně dál, jen zastříhal ušima. Muž vyskočil a vykřikl:

„Tak ty si myslíš, že tě nepotrestám, když jsi můj jediný kůň? Pamatuj si, že ztrestám každého, kdo nesplní můj příkaz! Kdo mě neposlechne, zle dopadne. Přikazuji ti proto naposled: podej mi trochu vody, musím si umýt ruce!“

Kůň se ani nepohnul. Muž vyběhl ze dveří a nevěsta bez dechu naslouchala křiku a dusotu kopyt ze dvora.

Potom bylo náhle ticho. Muž vešel do světnice, usedl za stůl a položil si zkrvavený meč na kolena. Chvíli se rozhlížel, až jeho pohled spočinul na pobledlé ženě.

„Podej mi trochu vody,“ řekl přísně, „ať si mohou umýt ruce.“

Nevěsta přiskočila a beze slova mu podala misku s vodou. Muž si umyl ruce a řekl:

„Máš štěstí, že jsi poslechla. Pamatuj si, že nestrpím, aby někdo neplnil mé rozkazy.“

Bylo už hodně po půlnoci, když muž řekl ženě:

„Je čas k spánku. Avšak tolik jsem se dnes rozhněval, že hned tak neusnu. Dej ráno pozor, ať mě nikdo nebudí! A přichystej mi dobrou snídani.“

Brzo ráno přišli ke dveřím rodiče obou manželů a příbuzní. Chvíli naslouchali, v domě bylo ticho. Nahlédli oknem a spatřili mladou ženu, jak chystá snídani; muže však nikde neviděli. To je utvrdilo v přesvědčení, že je novomanžel mrtev nebo aspoň zle poraněn, a zabušili na dveře.

Mladá žena jim rychle otevřela a pravila k nim šeptem:

„Zbláznili jste se? Proč děláte takový hluk? Nenapadlo vás, že vzbudíte mého muže? Buďte potichu, nebo bude zle!“

Rodiče a příbuzní se podivili a po špičkách zase odešli.

Všechny další dny i večery byla mladá žena ke svému muži poslušná a mírná. A zůstala taková i později, když její manžel už tolik nekřičel a nezlobil se. Nakonec se už nehněval vůbec a ti dva žili spolu pokojně a šťastně jako dvě holubičky.

Rodičům a příbuzným nedala ta záhada spát a bez přestání vyzvídali. Nakonec to však mladá žena vyzradila sama a pověděla všechno jedné své služebné, takže se tajemství brzy rozkřiklo po celém městě. Otec mladé manželky se rozhodl, že učiní stejně, neboť i on měl prudkou a hádavou ženu.

Jednoho večera usedl ke stolu, rozhlédl se a spatřil na prahu kohouta.

„Kohoute,“ zvolal rázně, „podej mi vodu, ať si mohu umýt ruce!“

Kohout si ho ani nevšiml. Kupec sevřel v ruce meč, vrhl se na kohouta, vyhnal ho na dvůr a tam ho zabil.

Když se vrátil, položil si meč na kolena a znovu se rozhlédl. Spatřil svou ženu a řekl jí ostře:

„Podej mi trochu vody, potřebuji si umýt ruce!“

Kupcova žena se však rozesmála a smála se tolik, až jí tekly z očí slzy. Když se konečně po dlouhé chvíli přestala smát, pohlédla na kupce a zvolala:

„To sis měl vzpomenout dřív, teď už je pozdě! Přece tě za ty roky, co žijeme spolu, už dávno znám! Teď už ti nepomůže, kdybys zabil sto kohoutů!“
