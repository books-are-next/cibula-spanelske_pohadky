---
title: Pomluva
contentType: prose
---

<section>

Před dávnými časy se zamiloval jeden mladík do hodné a krásné dívky. Děvčeti se mladík také líbil, a tak si dohodli den svatby a těšili se, že budou žít spolu.

Ve stejné vesnici však žil jeden nedobrý a nepoctivý mládenec. Jednoho dne potkal dívku a zeptal se jí, zda by si ho chtěla vzít za muže. Dívka se rozhněvala a řekla mu:

„Jak se vůbec odvažuješ udělat mi takovou nabídku, když přece víš, že se brzo budu vdávat?“

Uplynulo několik dnů. Nastávající ženich potkal odmítnutého mládence a řekl mu vesele:

„Už jsi slyšel, že se budu ženit? Mou nevěstu jistě znáš.“

Odmítnutý mládenec viděl, že má příležitost k pomstě, a řekl:

„To od tebe není právě chytré, protože by sis zasloužil lepší nevěstu.“

Mladík se podivil.

„Jak to? Moje nevěsta je přece hodná a hezká!“

„Hezká snad,“ odpověděl odmítnutý ctitel, „ale hodná? Já jsem s ní chodil dost dlouho, abych to věděl. Chtěla si mě vzít, ale raději jsem ji pustil k vodě. A taky jsme už měli před svatbou, jako máš ty.“

Mladík užasl, pak sklonil smutně hlavu, vyhledal svou nevěstu a řekl jí:

„S naší láskou je konec, už tě nechci vidět. Vezmi si za muže, koho chceš.“

Dívka zbledla.

„Pověz mi,“ zeptala se, „co jsem ti udělala? Co se stalo?“

A mladík řekl tvrdě:

„Proč bych ti to měl vysvětlovat? Už tě zkrátka nechci.“

Dívka se rozplakala. Od toho dne se trápila tolik, že jí nakonec ze samého žalu puklo srdce.

Když se to dozvěděl pomlouvač, hnulo se v něm svědomí; začal si vyčítat, že byl tak věrolomný. Jednoho večera se vydal k hrobu nešťastné dívky, aby ji poprosil o odpuštění. Stál u hrobu první večer, stál tam i druhý večer, přišel i třetí večer.

Když přišel potřetí, spatřil na hrobě velký kamenný džbán plný vody. V šeru se pohnul temný stín a pravil tichým hlasem:

„Vezmi ten džbán!“

Pomlouvač se vylekal, ale poslušně vzal džbán do ruky. A stín řekl:

„Vylij všechnu vodu do země.“

Pomlouvač tak učinil a slabý hlas řekl:

„A teď vrať všechnu vylitou vodu do džbánu zpátky. Ale ať nechybí ani kapka!“

„Ale to nejde!“ vykřikl pomlouvač. „To přece není možné!“

„Vidíš,“ řekl tichý hlas smutně, „a zrovna tak už nikdo nevrátí zpátky pomluvu. Za svůj zlý skutek se dočkáš trestu.“

Stín se rozplynul a pomlouvač se jako v horečce vrátil domů. Ulehl, onemocněl a zakrátko už nebyl mezi živými.

</section>
