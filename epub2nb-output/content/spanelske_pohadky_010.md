---
contentType: prose
---

Zlatý kočár

  

Byl jednou jeden král a ten si přál mít zlatý kočár. Zavolal svého komořího a řekl mu:

„Můj milý komoří! Už mám všechno, co si král tak veliké země může přát, jenom zlatý kočár mi chybí. A to mě trápí. Musíš najít někoho, kdo by věděl, jak takový kočár získat. Královská pokladna je prázdná a zlata bych v ní nenašel ani na prstýnek. Kdo mi dobře poradí, dostane mou dceru za ženu; kdo špatně, přijde o hlavu.“

Komoří se uklonil a pravil:

„Nedělej si starosti, náš králi a pane. Hned zítra dám rozhlásit po celé zemi tvé přání.“

Když ho král milostivě propustil, komoří si dal přivolat královského trubače a řekl mu:

„Můj milý trubači, dostali jsme svízelný úkol. Hned zítra dáš rozhlásit po celé zemi, že náš nejmilostivější pán a král hledá někoho, kdo by mu poradil, jak získat zlatý kočár. Kdo poradí dobře, dostane princeznu za ženu, kdo poradí špatně, ztratí hlavu.“

Trubač se uklonil a řekl:

„Nedělej si starosti, pane komoří! Zítra bude vědět celá země, že náš pán a král zatoužil po zlatém kočáře.“

Nazítří ráno vyhledal trubač bubeníka a vydal se s ním na největší náměstí. Sotva se shromáždili všichni lidé z města, trubač třikrát zatroubil:

Tramtaratá! Tramtaratá! Tramtaratá!

Bubeník třikrát zabubnoval:

Ratatabum! Ratatabum! Ratatabum!

Když zabubnoval potřetí, zvolal trubač jasným hlasem:

„Náš nejmilostivější pán a král dává každému na vědomí, že si přeje mít zlatý kočár. Kdo mu dobře poradí, jak takový kočár získat, dostane princeznu za ženu; kdo poradí špatně, přijde o hlavu. Takový je příkaz našeho pána a krále. A kdokoli mě slyšel, ať jde a poví to bez odkladu těm, kteří neslyšeli.“

Lidé vyslechli trubače a řekli si:

„Nebylo by špatné dostat za ženu princeznu. Ale špatné by bylo, kdyby člověk přišel o hlavu. Kde vzít tolik zlata, aby stačilo na celý kočár, když královská pokladna je prázdná jako rozeschlý sud?“

A nikdo se nepřihlásil.

Trubač a bubeník objeli celou zemi a všude hlásali královo přání. Avšak nenašel se jediný člověk, který by věděl, jak opatřit tolik zlata.

Až jednoho dne zaklepal kdosi na bránu králova paláce a zvolal:

„Lidé dobří! Honem mi otevřte, jdu za králem!“

Stráž pootevřela bránu.

„Co chceš našemu králi?“ zeptal se voják přísně a člověk odpověděl:

„Přináším dobrou zprávu! Chci poradit králi, jak získá zlatý kočár, po kterém tolik touží!“

Strážný otevřel bránu dokořán a spatřil před sebou venkovského chudáka, záplatovaného od hlavy až k patě. Ale urostlý byl, to musel strážný uznat: široký v ramenou, rovný jako jedle, oči mu svítily jako dva uhlíky.

„Honem si to rozmysli,“ řekl strážný. „Copak nevíš, že v králově pokladně je prázdno jako na vinici začátkem zimy? Chceš přijít o hlavu? Kat už má dlouhou chvíli!“

Chtěl zase bránu zavřít, ale venkovan řekl rychle:

„Kdo tady mluví o katovi? Já si jdu pro princeznu! Neslyšel jsi snad, co dal vyhlásit náš pán a král?“

Strážný tedy znovu otevřel a jenom si povzdechl:

„Tak pojď dál! Komu není rady, tomu není pomoci. Bude tě škoda.“

Zavedl mladého muže ke králi. Král si venkovana pozorně prohlédl a řekl:

„Zdá se mi, že máš víc odvahy než rozumu. Pověz mi tedy, jak získám zlatý kočár! Ptal jsem se rádců, avšak všichni krčí rameny a dívají se do země. Dal jsem vyhlásit své přání po celé zemi, ale ty jsi jediný, kdo se přihlásil. Jestliže mi dobře poradíš, dostaneš princeznu za ženu. Když mi poradíš špatně – však víš. Nechceš si to ještě rozmyslet?“

„Nechci,“ řekl mladý muž a hned pokračoval: „Takový zlatý kočár můžeš mít docela snadno. Jenom se divím, že jsi na to nepřišel sám.“

Král se zavrtěl na trůně a řekl přísně:

„Když jsi tak moudrý, poraď!“

A mladý venkovan řekl:

„Stačí, když zjara třikrát za sebou nepřijde mráz a když v létě tři dny za sebou pořádně zaprší.“

Král užasl a odpověděl:

„Musím se přiznat, že ti nerozumím. Můžeš mi to vysvětlit?“

Venkovan se podivil:

„Co je na tom tak složitého? Takovou věc pochopí každé malé dítě! Poslouchej dobře: Když přijdou jarní mrazy, všechno ti na polích i v sadech zmrzne a nic se ti neurodí. Když mrazy nepřijdou, vzejde ti obilí na polích a v sadech rozkvetou všechny stromy. A dál: když začátkem léta pořádně nezaprší, stromy ti uschnou a obilí zežloutne. Ale když pěkně zaprší, všechno se zazelená a budeš mít takovou úrodu, že se ti zlato do pokladnice ani nevejde, a ještě ti zbude na zlatý kočár.“

Král sklonil hlavu a dlouho přemýšlel. Potom vstal a zvolal:

„Přiveďte princeznu! Čeká tu na ni někdo, kdo si zaslouží, aby si vzal mou dceru za ženu!“
