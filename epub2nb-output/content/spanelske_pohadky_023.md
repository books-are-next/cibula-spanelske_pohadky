---
title: "O\_hloupém muži"
contentType: prose
---

<section>

Popleta ani slípky neohlídá. Žena jen smutně vzdychá: To je bída! Pak mu to ale promine. A my s ní taky. Proč by ne?

Žili jednou v jedné vsi žena a muž. Žena měla svého muže ráda, jenom ji trápilo, že všechno poplete. Když ho poslala pro olivy, přinesl kukuřici, když ho poslala pro kukuřici, přinesl kohouta. Když měl něco vyřídit, buď to vyřídil obráceně, nebo to docela zapomněl; a tak to šlo den ze dne a pořád dokola.

Jednou ho žena poslala do města prodat sukno. Důrazně mu přikázala:

„Neprodávej sukno nikomu, kdo bude mít moc řečí! Takový člověk by tě jistě ošidil.“

Muž slíbil, že se zařídí podle její rady. Šel do města, nabízel lidem sukno, ale zdálo se mu, že všichni příliš mnoho mluví, a tak nikomu sukno neprodal.

Cestou domů spatřil na mostě sochu. Slušně pozdravil a šel dál, avšak za chvíli si vzpomněl, že socha neodpověděla. Vrátil se a řekl přísně:

„Neumíš odpovědět, když tě člověk slušně pozdraví?“

Socha mlčela dál. Muže znenadání napadlo: To by byl kupec pro moje sukno! A nahlas se zeptal:

„Nekoupíš pěkné sukno? Není drahé!“

Socha zase neodpověděla a muž řekl spokojeně:

„Dobrá, já ti to sukno prodám. Kolik zaplatíš?“

Socha mlčela, muž ještě chvíli naléhal a pak řekl:

„Ty máš strach, že si vezmu sukno zase zpátky, když budeš moc mluvit. Takhle bychom se nikdy nedohodli. Víš co? Já ti tady nechám sukno a ty mi ráno přineseš peníze. Najdeš mě hned v první vsi, bydlím v chalupě u potoka.“

Položil sukno na zábradlí mostu a spokojeně se vrátil domů.

Když vyprávěl ženě, jak dobře prodal, žena spráskla ruce nad hlavou.

„Ty mě utrápíš! Copak nemáš ani trochu rozumu?“

Muž se zastyděl, ale neřekl nic. Po nějakém čase potřebovala žena jehly na šití a poslala pro ně muže do města.

Vrátil se až večer. Žena se zeptala, kde má jehly, a muž odpověděl:

„Potkal jsem na cestě vůz se slámou. Volci nemohli do kopce a kočí mě prosil, abych mu trochu zatlačil. Hodil jsem jehly do slámy, aby mi nepřekážely, a pomohl jsem mu. Ale už jsem je pak nenašel, i když jsem prohrabal celý náklad.“

Žena začala bědovat:

„Kam jsi dal rozum! Hodit jehly do slámy! Taková věc se přece zapíchne do kabátu!“

Po čase poslala žena muže ke kováři, aby přinesl železný hák do stáje. Muž si vzal od kováře hák a vzpomněl si, co mu žena radila. Chtěl zastrčit hák do kabátu, ale rozpáral přitom kabát na tři kusy.

Když přišel domů, žena se rozzlobila:

„To tě nenapadlo, že taková věc se nese přes rameno?“

Muž kajícně přiznal, že ho to opravdu nenapadlo, a poprosil ženu, aby se už nehněvala.

Uteklo pár dnů a žena poslala muže do sousední vsi, aby koupil vepře. Muž koupil vepře a hned si vzpomněl, co mu žena radila. Vzal vepře za nohu, hodil si ho přes rameno a zvesela si vykračoval domů. Když vstoupil do dvorku, prasátko už nedýchalo. Žena bědovala, naříkala.

„Kde jsi nechal rozum? Něco takového se přece přiváže na provázek a popohání se klackem nebo holí!“

Muž se zamyslil a po chvíli řekl kajícně:

„Vlastně máš pravdu. Sám se divím, že mě to nenapadlo.“

Po nějakém čase ho poslala žena na trh pro džbán. Muž koupil džbán, přivázal ho na provázek a táhl za sebou. Sotva vyšel z města, ulomil si v křoví silný klacek a každou chvilku pěkně džbán popohnal.

Když přišel domů, měl na provázku jen hliněné ucho.

Žena se rozplakala a dlouho si stěžovala na svůj osud. Nakonec zvolala:

„Příště už nikam nepůjdeš! Raději si všechno vyřídím sama.“

Muž ji chtěl udobřit a řekl mírně:

„Ano, to jistě bude lepší. Já zůstanu doma a o všechno se postarám, než se vrátíš.“

Po několika dnech chtěla žena poslat muže do města na trh, ale hned si pomyslela, jak by to zase dopadlo. Zavolala ho a řekla mu:

„Musím jít do města. Poslouchej dobře, co ti povím: zůstaneš doma a budeš hlídat, aby kozy neutekly do kukuřičného pole. Kdybys měl žízeň a šel se do sklepa napít vína, pořádně sud zavři!“

Vzpomněla si na hrnec plný cukru a dodala:

„Hlavně nechoď k tomu velkému hrnci v předsíni, protože je v něm jed. Raději se k němu ani nepřibližuj. A ještě dávej pozor na slepici a na kuřata, aby je nezadávila liška. Budeš si to pamatovat?“ Muž všechno poslušně opakoval a žena odešla do města na trh. Sotva za ní zapadla vrátka, muž se posadil na dvorek a dával pozor na slepici, aby ji neodnesla liška. Slunce však pálilo a muž dostal žízeň. Vstal, šel do sklepa a vytáhl zátku ze sudu vína. Vtom si vzpomněl, že nemá sklenici; strčil tedy do otvoru palec a dlouho přemýšlel, co má dělat. Jak tak stál, spatřil na schodech psa. Přivolal ho, strčil mu ocas do otvoru a běžel si do světnice pro sklenici. Sotva našel sklenici, uslyšel, jak přes plot volá soused:

„Hej, pojď rychle, kozy se ti pasou v kukuřici!“

Rozběhl se do sklepa pro psa, ale pes zatím utekl a ve sklepě bylo po kotníky vína. Vrátil se rychle do světnice, popadl z truhly pytel mouky a vysypal ji ve sklepě na zem, aby se víno vsáklo a aby žena nic nepoznala. Pak chtěl jít vyhnat kozy z kukuřičného pole, ale sotva vyběhl na dvůr, uviděl, jak mu liška odnáší slepici.

Posadil se na práh, dal si hlavu do dlaní a začal žalostně naříkat:

„Co si jen počnu? Může mít někdo na světě větší smůlu než já?“

V největším zoufalství si vzpomněl na hrnec s jedem. Vyskočil, běžel k hrnci, nabral jed na prst a lízl si. Jed byl sladký jako cukr, chutnal mu, a tak vyjedl celý hrnec až do dna. Chvíli čekal, až jed začne působit, ale jed už byl asi starý a ztratil účinek. Muž se rozzlobil ještě víc, popadl cep, vyhazoval ho do vzduchu a čekal, až mu cep spadne na hlavu a zbaví ho všeho trápení.

Tak ho spatřila žena, když se vrátila z města.

„Muži,“ vykřikla, „co to děláš? Ztratil jsi rozum docela?“

Muž hodil cep do studny a vyprávěl jí, co se mu přihodilo.

Žena ho vyslechla, objala ho a řekla:

„Víš co? Já ti to odpouštím.“

A slíbila, že mu už nikdy nebude nic vyčítat. Muž byl zase rád na světě a oba pak spolu žili šťastně ještě dlouhá, dlouhá léta.

</section>
