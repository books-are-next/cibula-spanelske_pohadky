---
contentType: prose
---

Zázračné hory z ostrova Mallorky

  

V jednom městě žil kdysi bohatý Maur. Měl krásný dům a ještě krásnější zahradu, vinice i olivový háj, ve sklepě truhly plné zlaťáků. Měl všechno, co si mohl přát, jen jedno mu chybělo a to si nemohl koupit ani za všechny zlaťáky světa: Maur byl totiž slepý. Nikdy neviděl hrozny ze svých vinic ani sluneční světlo, když se míhalo mezi listy olivovníků, ani růže v zahradě, ani modré nebe nad svým palácem.

Přicházeli k němu slavní lékaři z královského města, přijížděli k němu přes moře z dalekých zemí, ale ať ho léčili, jak léčili, zrak mu vrátit nedokázali.

Maur žil ve svém paláci sám a sám. Jediný člověk, s kterým se stýkal, byl jeho mladý otrok: piráti ho kdysi zajali na ostrově Mallorce, bohatý Maur ho koupil na trhu za hrst stříbrných a učinil z něho svého sluhu. Za čas si chlapce oblíbil a jednal s ním jako s vlastním synem; rozprávěl s ním za dlouhých večerů, procházel se s ním po zahradě.

Chlapec mu vyprávěl, jak kvete růže, jak se třpytí hvězdy na nebi, jak vypadá voda ve studánce a jaký tvar mají oblaka při západu slunce. Maur poslouchal a byl stále smutnější.

Jednoho dne mu chlapec řekl:

„Pane, rád bych se vrátil na nějaký čas domů, na svůj rodný ostrov. Jsou tam divotvorné hory, na jejichž vrcholech rostou vzácné a kouzelné květiny; snad by vám několik lístků z těch květů mohlo vrátit zrak. Věřte mi, znám ty hory dobře. Běhal jsem po nich ještě dřív, než jsem se stal otrokem.“

Maur se dlouho rozmýšlel. Měl chlapce rád, přál mu, aby se na čas podíval do svého rodného kraje a do kouzelných hor, o kterých tak často vyprávěl. Nevěřil příliš, že mu chlapec pomůže vrátit zrak – jak by mohl, když se to nepodařilo ani nejslavnějším lékařům? A co když se chlapec už nikdy nevrátí? Potom zůstane navždycky sám, osamělejší ve své věčné tmě než kdykoli dřív.

Dlouho přemýšlel, co má udělat, až nakonec řekl:

„Jdi do těch svých kouzelných hor. Ale velmi tě prosím, vrať se. Slibuješ mi to?“

Chlapec slíbil, že se vrátí, a oba se rozloučili.

Dny míjely a Maur čekal. Už myslel, že se chlapec nikdy nevrátí, ale jednoho dne uslyšel tiché zaklepání a hned potom hlas, který tak dobře znal:

„Pane, jsem zase zpátky u vás.“

Maur ho objal a zeptal se:

„A co mi přinášíš ze svých kouzelných hor?“

Chlapec odpověděl:

„Sedm párů střevíců, jaké nosívají lidé z mého kraje, když chodí po horách.“

Maur se podivil, potom se usmál a pravil:

„To je od tebe pěkné. A co tvé divotvorné květiny z kouzelných hor?“

Chlapec podal svému pánovi jeden pár střevíců a řekl:

„Jakmile jsem se vrátil domů, obul jsem si tento pár horalských střevíců a hledal jsem celý den po horách kouzelné rostlinky. To bylo pondělí. Chodil jsem v nich v lesích a v houštinách, daleko od cest. Přilož si střevíce k očím – možná že jsem měl štěstí a dotkl se nějaké kouzelné trávy nebo květu.“

Maur přiložil podešve horalských bot k očím, ale v temnotách se neobjevila ani jiskřička světla.

Chlapec vzal druhý pár, podal ho Maurovi a řekl:

„Tyhle střevíce jsem měl na nohou v úterý. Běhal jsem v nich po horských lukách, po březích horských jezírek.“

Maur se zlehka dotkl střevíci svých víček, ale tma se nerozptýlila ani na okamžik.

Chlapec mu podal třetí pár.

„Tyhle střevíce jsem nosil ve středu. Chodil jsem v nich po cestách kamzíků a horských ovcí, cestami rysů i stopami srn. Dotkni se jimi zlehka svých víček.“

Maur tak učinil, ale tma zůstala tmou.

Chlapec vzal čtvrtý pár.

„Tyhle střevíce jsem měl na nohou ve čtvrtek. Šplhal jsem v nich celý den po skálách, byl jsem výš, než jsou hnízda orlů, v mracích a mlhách. Zkus to s nimi.“

Maur si je přitiskl k očím, ale nic se nestalo, tma a tma.

Chlapec mu podal pátý pár.

„Pátý pár jsem si obul v pátek. Od svítání do soumraku jsem šplhal horskými průsmyky, v kamení a mechu.“

Přitiskl mu je k očím, ale Maur se ani nepohnul, ve tmě se mu neobjevila ani jiskřička, ani světélko.

Podal mu šestý pár.

„Šestý pár jsem obul v sobotu. Šplhal jsem po skálách, kde už rostou jen lišejníky, a celý svět jsem měl hluboko pod sebou.“

Maur se dotkl střevíci svých očí, ale zavrtěl smutně hlavou.

Chlapec mu podal sedmý pár.

„Tyhle jsou už poslední. Celou neděli jsem v nich šplhal k nejvyšším vrcholům, kde neroste ani lišejník, jen několik nízkých trav se tam krčí v štěrbinách skal. Obloha byla v té výšce na dosah ruky a já byl volný, volný jako pták v povětří.“

Maur si přitiskl k očím poslední střevíce, na nichž se možná zachytil lísteček anebo stéblo kouzelných trav ze zázračných hor chlapcova dětství.

Tma před jeho zraky se náhle rozestoupila a Maur vydechl úžasem: viděl moře v dálce a slunce sklánějící se nad obzorem. A spatřil růže v zahradě a viděl před sebou chlapcovu tvář, rozsvícenou štěstím.

„Co chceš, abych ti dal?“ vykřikl Maur. „Dům, zahradu, truhly plné zlata, háj oliv, vinici na svahu? Všechno je tvoje, všechno, co mám!“

Chlapec zavrtěl hlavou a řekl tiše:

„Chci volnost.“

A tak přestal být chlapec z ostrova Mallorky otrokem. Maura však neopustil a žil s ním až do jeho smrti. Když pak jednoho dne starý Maur zemřel, chlapec zmizel, jako by ho odvál vítr.

Vrátil se domů, do zázračných hor svého ostrova.
