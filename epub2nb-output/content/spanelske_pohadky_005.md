---
contentType: prose
---

Pohádečky

Byl večer a na nebi vyskočily první hvězdy. Na palouku mezi stromy praskal oheň; kolem plamenů seděli tři pastevci a přes ramena měli barevné přikrývky. Dívali se do ohně a mlčeli.

Mezi stromy se občas ozvaly pomalé kroky obrovských černých býků. Daleko nad horami vyšel oranžový měsíc a ozářil chuchvalce mlhy v údolí a v roklinách.

Nejmladší pastevec vstal a přihodil do plamenů náruč suchých větví. Oheň zaplápolal, pastevec se znovu posadil pod starý olivovník a začal vyprávět.

Pán a hlupák

  

Do jedné vesnice se kdysi přistěhoval člověk z hor. Neměl rád zbytečné řeči, a tak o něm lidé brzy začali říkat, že je podivín, a o něco později, že je trochu přihlouplý. Nakonec zapomněli i jeho jméno, a kdykoli o něm mluvili, říkali jenom: ten hlupák z hor, a potom už jen hlupák.

Jednou v noci se vplížil do vsi zloděj, vnikl oknem do osamělého domu a ukradl všechno, co mělo nějakou cenu. Nazítří bylo ve vsi veliké pozdvižení. Starosta chodil od chalupy k chalupě a každého se ptal:

„Sousede, neznáš toho zloděje? Nemáš tušení, kdo to udělal?“

Avšak nikdo nevěděl.

Nakonec přišel starosta do chalupy, v níž bydlel hlupák, a zeptal se ho:

„Sousede, nevíš, kdo to udělal? Nemáš tušení, kdo to byl?“

Hlupák se zamyslil a odpověděl:

„Myslím, že bych ti to mohl říct. Avšak nejdřív mi musíš dát pořádně najíst a napít. Potom spolu obejdeme celou vesnici a podíváme se do každé chalupy. Až vyjdeme z posledních dveří, povím ti, kdo má tu krádež na svědomí.“

Starosta mu dal bohatý oběd a nalil mu své nejlepší víno. Potom se znovu vydali od chalupy k chalupě a starosta se všude ptal:

„Sousede, opravdu nevíš, kdo nás vykradl?“

Hloupý člověk z hor jen mlčel a rozhlížel se kolem dokola. Lidé se pohoršovali a křičeli:

„My jsme poctivci! Co si o nás myslíte? My o ničem nevíme!“

A přidávali se k dvojici. Když obešli celou vesnici, doprovázel starostu a hloupého muže z hor pořádný zástup. Chyběly jen děti, které ještě neuměly chodit, a starci, kteří se nedobelhali ani k vrátkům. Došli všichni na náves, zastavili se a starosta řekl hlupákovi:

„A teď nám pověz, kdo to udělal! Máš už tušení, kdo to byl?“

Hlupák se zasmál a zvolal:

„Žádné tušení! Teď vím docela určitě, že to byl nějaký zloděj!“

Měsíc vystoupil vysoko nad hory a jeho světlo už nebyla oranžové, ale zelené. Druhý pastevec povstal, hodil do skomírajících plamenů náruč dřeva, posadil se a začal vyprávět:

Pán a blázen

  

U nás ve vsi žil také jeden takový člověk z hor. Lidé mu neříkali hlupák, ale blázen, a někdy na něj pokřikovali, že ho potrkalo strakaté tele.

Jednou měl přijet do vsi bohatý a urozený pán z města. Sotva se přiblížil ke vsi, ozval se na uvítanou velký zvon. Pán se zastavil a s potěšením naslouchal. Šel kolem blázen, pán na něj kývl a zeptal se:

„Dobrý muži, proč vyzvánějí zvony?“

A člověk, který měl pověst blázna, odpověděl:

„Protože má do vsi přijet jeden urozený pán z města.“

Urozenec zase naslouchal a potom řekl:

„Nepřipadá ti, dobrý muži, že ty zvony znějí opravdu krásně?“

A blázen odpověděl:

„Připadá mi, že znějí jako vždycky. Nebo si snad myslíš, že zvoník přivázal k provazům býka, aby zvony zvonily silněji?“

Pán chvíli mlčel a pak se zeptal:

„Dobrý muži, copak dělá tvůj otec?“

Blázen pokrčil rameny:

„Právě vykopává mrtvé a zahrabává živé.“

Urozený pán se podivil. Nedal však na sobě znát, že odpovědi nerozumí, a ptal se dál:

„Pověz mi, dobrý člověče, co dělá tvá matka?“

Blázen odpověděl:

„Peče chleba, který jsme snědli před týdnem.“

Pán z toho nebyl ani trochu moudrý a řekl:

„Dobrý člověče, a co dělá tvá sestra?“

„Moje sestra? Ta oplakává loňský smích!“

Pán chvíli uvažoval, ale nic nechápal, a tak se zeptal:

„Dobrý muži, pověz mi: jak to, že tvůj otec vykopává mrtvé a zahrabává živé?“

„Podívej se tady přes plot,“ odpověděl blázen. „Vidíš mého otce? Právě vykopává suché stromy a vysazuje nové.“

Urozený pán se zeptal:

„A co tvoje matka? Říkal jsi, že peče chléb, který jste snědli před týdnem. To přece není možné!“

„A proč by to nebylo možné?“ odpověděl blázen. „Před týdnem jsme doma neměli ani špetku mouky. Půjčili jsme si u souseda chleba a snědli jsme ho. Dnes jsme si vydělali trochu peněz, matka koupila mouku a teď peče chleba, abychom ho mohli sousedovi vrátit.“

Urozený pán pokýval hlavou a řekl:

„A teď mi pověz, dobrý člověče, co vlastně dělá tvá sestra? Říkal jsi, že oplakává loňský smích. Tomu nerozumím.“

„Ale to je přece snadné!“ zvolal blázen netrpělivě. „Loni jí slíbil jeden bohatý mladík z města, že si ji vezme za ženu. Sestra byla tenkrát šťastná a smála se od rána do večera. Ale sliby chyby, mladík ji opustil a už ji nechce ani vidět. Sestra teď sedí doma, trápí se a pláče.“

Urozený pán obrátil koně a řekl:

„Do této vesnice nevkročím, co živ budu, neboť je to vesnice bláznů.“

A tryskem se vrátil zpátky do města.

Když druhý pastevec domluvil, chvíli bylo ticho. Oheň dohoříval. Měsíc na nebi vystoupil ještě výš a jeho světlo už nebylo oranžové ani zelené, ale modré. Nejstarší pastevec vstal a hodil do řeřavého dřeva náruč suchých větví. Plameny vyšlehly, dřevo zapraskalo a pastevec začal vyprávět:

Pán a chytrák

  

Také do naší vesnice se jednou přistěhoval člověk z hor. Lidé ho přijali mezi sebe, i když byl trochu jiný než oni. Avšak netvrdili o něm, že je hlupák ani že je blázen, ale říkali, že má za ušima a že je to chytrák nade všechny chytráky.

Jednou šel ten člověk do města na trh a koupil si osla.

Na zpáteční cestě potkal hlouček lidí ze vsi. Zastavili se a hned se zvědavě vyptávali:

„Kolik jsi zaplatil za toho pěkného osla?“

A muž odpověděl podle pravdy:

„Zaplatil jsem padesát reálů.“

Šel dál a potkal osamělého souseda. Soused si chvíli prohlížel osla a pak se zeptal:

„Kolik jsi zaplatil za to pěkné zvíře?“

A muž odpověděl:

„Zaplatil jsem padesát reálů.“

Pobídl osla a jel dál. Za malou chvíli potkal dalšího souseda. Vesničan si zvědavě prohlédl osla a otázal se:

„Kolikpak tě stál?“

Muž řekl:

„Padesát reálů.“

Pobídl patami osla a pokračoval v cestě. A kdokoli ho potkal, zeptal se:

„Kolikpak stál ten pěkný osel?“

A muž vždycky odpověděl:

„Padesát reálů.“

A tak to šlo až k první vesnické chalupě.

Když muž dojel domů, přivázal osla ke kůlu, vydal se do kostela a ukryl se za sochou jednoho světce. Zanedlouho kráčel kolem sochy kněz a chytrák zvolal:

„Ať sem přijdou lidé z celé vesnice!“

Kněz se vylekal, rozběhl se do vsi a všude volal:

„Ať hned každý přijde do kostela! Stal se zázrak!“

Netrvalo dlouho a sešli se všichni lidé z vesnice. Ty, co už nemohli chodit, přinesli na nosítkách anebo na lavicích; a přinesli i děti v kolébkách. Když se tak shromáždila celá ves, dal kněz vyzvánět na všechny zvony, obrátil se k soše a řekl uctivě:

„Jsme tady, jak jsi přikázal!“

Nato vystoupil muž z úkrytu a zvolal:

„Teď jste tady všichni, a tak vám tedy říkám: ten osel stál padesát reálů!“

Když nejstarší pastevec skončil, měsíc stál vysoko na obloze, svítil stříbrně a hvězdy začínaly blednout. A ti tři se nad dohaslým ohněm domluvili, že se narodili ve stejné vesnici.
