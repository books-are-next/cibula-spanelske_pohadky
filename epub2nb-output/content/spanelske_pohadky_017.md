---
contentType: prose
---

O ženě, která nechtěla jíst  
se svým mužem

  

V jedné vesnici žili kdysi muž a žena. Žili klidně a spokojeně a bylo jim spolu dobře. Muž ráno odešel na pole, oral, sil nebo sekal, v poled­ne snědl polévku ve stínu platanu, promluvil pár slov se sousedem z vedlejšího pole a znovu se pustil do práce. Když slunce zapadlo, vrátil se domů ke své ženě a tak se to opakovalo den ze dne, rok za rokem.

Jednou v poledne opět seděl ve stínu platanu a pojídal řídkou polévku. Slunce pálilo, země byla rozpraskaná horkem a žárem. Venkovan chodil celé dopoledne sám a sám za svými volky, a tak si teď chtěl trochu popovídat.

„Mám tvrdý život,“ řekl sousedovi, „ale přiznám se ti, že jsem docela šťastný člověk. Jen jediná věc mě poslední dobou trápí: žena mi stůně.“

Soused se podivil:

„Stůně? A copak jí chybí?“

„Nevím,“ řekl venkovan smutně, „ale nechce vůbec jíst. Nejí ráno, nejí večer. Když se vrátím z pole, uvaří mi, ale sama si nevezme ani lžíci kaše. Mám o ni strach.“

„To mi nejde na rozum,“ odpověděl soused. „Vždyť je pořád tlustší a tlustší! Když sis ji bral, byla štíhlá jako proutek, a teď je jako sud. Kdyby opravdu nejedla, nebyla by tlustá. Nepovídej mi, že nejí!“

Muž pokrčil rameny.

„Říkám ti, že si přede mnou nikdy nevezme ani lžíci kaše! Nic, vůbec nic!“

Soused se zamyslel. Po chvíli zvedl hlavu a pravil:

„To je snadná pomoc. Když chceš vědět, proč nejí, vyzkoušej ji! Ráno zapřáhni volky a jdi na pole jako jindy. Já se ti o volky postarám, ty se vrátíš tajně domů, někam se schováš a budeš se dobře dívat.“

Druhého dne za svítání vyvedl muž volky ze stáje a řekl své ženě:

„Dnes jdu na pole k horám. Je to daleko a vrátím se hodně pozdě.“

Za vesnicí už čekal soused. Muž mu dal volky a vrátil se nepozorovaně ke své chalupě. Když žena vyšla na dvorek nasypat slepicím zrní, vklouzl do světnice a ukryl se v přístěnku.

Zatím se venku spustil liják a lilo jako z konve. Žena se vrátila, otřepala si vodu z vlasů, zastavila se uprostřed světnice a zvolala:

„Já chudák! Copak si dnes udělám k jídlu, když jsem tak nemocná? Ke všemu jsem ještě promokla na kůži! Snad abych si udělala pořádný hrnec kukuřičné kaše!“

Udělala si plný hrnec kaše, a ještě si do ní nalámala pecen chleba. Netrvalo dlouho a hrnec byl prázdný.

Žena vstala od stolu, protáhla se a řekla nahlas:

„Mám to zapotřebí, takhle se namáhat hned od časného rána? Musím si trochu odpočinout.“ Ulehla do postele a hned usnula.

Uplynula sotva hodina, žena se probudila. Otevřela oči a zvolala žalostně:

„Já snad umřu hladem! Kdybych spala ještě chvíli, určitě bych zeslábla tolik, že bych už ani z postele nevylezla. Musím se honem najíst!“

Vyběhla na dvůr a za chvíli se vrátila s dvanácti vejci. Udělala si z nich na rendlíku velikou placku, zakrojila půl pecnu chleba a v mžiku všechno snědla. Vylízala rendlík a žalostně si povzdechla:

„Už na mě zase padá únava! Musím si odpočinout.“

Zalezla do postele a spala až do oběda.

Muž v přístěnku měl hlad jako vlk, ale přemohl se a čekal, co bude dál.

V poledne se žena probudila. Vstala z postele, protáhla se a několikrát zívla.

„Já snad umřu hladem,“ zabědovala polohlasem. „Copak si jen vezmu, abych se trochu vzpamatovala? Nejlepší bude, když zaříznu tu černou slepici.“

Vzala nůž, vyběhla na dvorek a za chvíli se vrátila s oškubanou slepicí. Uvařila ji v omáčce a posadila se ke stolu. Za chvíli zbyly ze slepice jen kostičky. Ukrojila si půl pecnu chleba, rozlámala ho do omáčky a nakonec vylízala hrnec, že se jen svítil. Nějakou dobu seděla za stolem a dívala se před sebe. Hlava jí začala klesat.

„Jsem moc unavená,“ povzdychla si. „Trochu se prospím.“

A už byla v posteli.

Za dvě hodiny se probudila a hned zanaříkala:

„To je hlad, to je hlad! Musím se trochu najíst, jinak se hladem neudržím na nohou!“

Podusila si na rendlíku veliký kus masa, uvařila hrnec brambor a s chutí se pustila do jídla. Když dojedla, začalo se venku stmívat.

Žena vstala, pohlédla z okénka na cestu a řekla:

„Za chvíli tu bude můj muž. A já únavou sotva vidím!“

Zavázala si hlavu šátkem a lehla si do postele. Několikrát žalostně zavzdychala a pak usnula, jako by ji do vody hodil.

Muž se vyplížil po špičkách z přístěnku a nepozorovaně vyběhl z chalupy. Za vesnicí už čekal soused. Byl promoklý na kůži.

„Tak co jsi viděl?“ zeptal se zvědavě.

Vesničan jen mávl rukou a neodpověděl. Vzal volky a hnal je domů. Když je přivazoval ve stáji, byla už venku černočerná tma.

„Ženo,“ zvolal vesničan, „ženo moje! Pročpak mi nejdeš posvítit? Už není vidět ani na krok!“

Žena vyšla z chalupy s lampou v ruce a řekla slabým hlasem:

„Muži můj milovaný, kdybys jen věděl, jak mi dnes bylo zase špatně! Od rána mě bolí hlava a v žaludku mám křeče.“

Vesničan se na ni soucitně podíval a řekl:

„Kdybys věděla, jak mě to trápí! Vrať se raději do světnice, postarám se o všechno už sám. Jen abys mi nestonala!“

Žena se vrátila s mnoha vzdechy do chalupy a ulehla do postele. Netrvalo dlouho a muž přišel ze stáje. Žena si sáhla dlaní na zavázané čelo a zaúpěla:

„To je bolest, to je bolest! Musím vstát a připravit ti něco k jídlu. Jistě už máš hlad.“

„Když ti není dobře,“ odpověděl vesničan, „zůstaň raději v posteli.“

„Tak to bude lepší,“ řekla žena. „Budeš muset udělat večeři sám.“

Muž upekl dvě kukuřičné placky a zavolal na ženu:

„Pojď se najíst!“

A žena odpověděla:

„Jenom se najez. Já nemám hlad a jsem tak unavená, že bych ani neslezla z postele. Slabostí se celá třesu.“

„Pojď si vzít aspoň kousek,“ naléhal muž. „Nemůžeš přece pořád hladovět! To ti uškodí!“

„Copak nevidíš,“ zasténala žena, „že jsem nemocná? Nespolkla bych ani sousto! Ani lžíci bych neudržela v ruce, jak jsem zesláblá!“

„Já ti tedy tu lžíci podám,“ řekl muž a podal jí lžíci i talíř s plackou. Žena uchopila lžíci, ale ruka jí hned klesla.

„Nejde to. Jsem tak unavená, tak slabá!“

Muž tedy položil talíř i lžíci na stůl a řekl:

„Zítra zavolám bábu zaříkávačku. Musíš se léčit!“

A snědl obě placky. Když dojedl, žena vstala z postele, pomalu se přišourala ke stolu a sedla si na lavici. Pohlédla na muže a zeptala se ho lítostivě:

„Hodně jsi dnes zmokl? Pršelo od rána do večera!“

Muž položil pomalu lžíci na stůl a povzdychl si:

„Ženo moje milovaná, to byl nečas, že si to ani představit nedovedeš. Všude bláta po kolena, zrovna jako bych stál v tom hrnci kaše, co jsi snědla po ránu. A ten lijavec! Kapky vody byly ještě větší než ta vejce, co jsi snědla k polednímu. Odpoledne bylo ještě hůř, to padaly kroupy veliké jako ty dva pecny chleba. A kdybych se byl neschoval pod strom, který měl korunu skoro tak širokou, jako byla ta tvá placka, byl bych se vrátil domů zmoklý jako ta slepice, co jsi ji měla k večeři!“
