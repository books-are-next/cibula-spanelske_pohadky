---
title: Žabí panenka
contentType: prose
---

  

Žili jednou muž a žena. Měli tři syny, Fernanda, Antonia a Miguela, chlapce jako jedle, ale jinak už neměli nic: byli chudí, tak chudí, že div neumřeli hladem. Jednoho dne řekl nejstarší syn otci:

„Otče, půjdu do světa, třeba někde najdu štěstí a vydělám trochu peněz. Potom se vrátím a koupím ti aspoň políčko, abyste nemuseli s matkou tak nuzovat.“

Otec to Fernandovi rozmlouval, matka měla strach, že se už nikdy nevrátí, ale nakonec ho přece jen pustili.

Nazítří přišel za otcem Antonio, prostřední syn, a řekl:

„Otče, dovolil jsi bratrovi, aby odešel do světa. Pusť mě také! Jeden z nás bude mít určitě štěstí.“

Otec nechtěl, matka plakala, bála se o syna, ale nakonec oba svolili a tak se Antonio vydal do světa.

Sotva odešel, řekl Miguel, nejmladší syn, otci:

„Podívej se na mě, otče. Oba mé bratry jsi pustil z domova, přece nechceš, abych já zůstal sedět doma? Půjdu také.“

Otec i matka mu to dlouho rozmlouvali, ale nakonec ho přece jen pustili. A tak i třetí syn odešel.

Zatím už přešel Fernando sedm údolí a sedm řek, a pořád ještě nepotkal štěstí. Bylo k polednímu, slunce pálilo, Fernandovi bylo horko a nohy ho bolely. Lehl si do trávy nad řekou a naslouchal, jak mu nad hlavou ve větvích topolu šumí horký vítr. Najednou však zaslechl ještě něco: jako by ve větvích zpíval slabý a jemný dívčí hlásek. Hlásek byl silnější a silnější a zpíval tak krásně, že se Fernandovi svíralo srdce. Když hlas dozpíval, Fernando povstal a zvolal:

„Nikdy jsem neslyšel tak krásný zpěv! Jestli jsi tak krásná, jako umíš zpívat, sestup z větví a vezmi si mě za muže.“

„Ne, nepůjdu,“ odpověděl dívčí hlas. „Já vím, že si mě nikdy za ženu nevezmeš.“

Fernando ji prosil a přemlouval, až ji nakonec přemluvil.

„Dobře,“ zašeptal dívčí hlas z větví, „skočím dolů do trávy. Ale stejně si myslím, že mě nebudeš chtít.“

Fernando nastavil náruč, aby ji chytil, ale do trávy skočila jen maličká zelená žabka.

Díval se dál do větví a volal netrpělivě:

„Tak skoč! Čekám na tebe!“

A z trávy se ozvalo:

„Už jsem tady! Copak mě nevidíš?“

„To jsi ty?“ řekl Fernando zklamaně. „Představoval jsem si tě trochu jinak. Ne, tebe nechci. Přece uznej sama: co bych dělal se žábou?“

Obrátil se k ní zády a šel dál do světa.

Netrvalo dlouho a k topolu přišel Antonio. Ulehl do trávy, aby si odpočinul, a za malou chvíli uslyšel ve větvích topolu zpěv. Poslouchal jako očarován; potom vstal, zdvihl hlavu k větvím a zvolal:

„Jestli jsi tak krásná, jako máš krásný hlas, sestup ke mně a vezmi si mě za muže!“

„Já ti nevěřím,“ ozvalo se smutně z větví topolu. „Včera mi také jeden sliboval, že si mě vezme za ženu. Ale když mě uviděl, otočil se ke mně zády a odešel.“

„Slibuji ti,“ vykřikl Antonio, „že se s tebou ožením!“

A rozprostřel do trávy kabát, aby mohla skočit.

„Dobrá,“ ozvalo se z větví, „už ti věřím.“

Na kabát skočila malá zelená žabička.

Antonio se lekl. Zamračil se a řekl:

„Podvedla jsi mě! Proč jsi mi neřekla hned, že jsi jen obyčejná žába?“

„Nejsem obyčejná žába,“ odpověděla žabička, „jsem žabí panenka!“

Antonio zavrtěl hlavou.

„Vůbec se mi nelíbíš! Co bych si počal s žábou, i když umí zpívat? Jen vylez zpátky na strom a zpívej si, jak dlouho budeš chtít.“

Vzal kabát a šel dál, ani se neohlédl. Zelená žabka smutně vylezla zpátky do větví.

Netrvalo dlouho a pod topolem se zastavil nejmladší Miguel. Lehl si do trávy, klobouk stáhl do čela, aby mu do očí nesvítilo polední slunce, a chystal se, že si na chvíli zdřímne. Sotva zavřel oči, uslyšel, jak ve větvích zpívá dívčí hlas sladkou písničku. Posadil se a zvolal:

„Moc tě prosím, pojď ke mně dolů a vezmi si mě za muže!“

„Ne,“ odpověděl hlas, „to neudělám. Už tudy šli dva mládenci a oba mě prosili, abych skočila dolů, ale pak se ke mně obrátili zády a nechtěli mě.“

Miguel však prosil a prosil, až nakonec žabku uprosil.

„Dobře,“ řekla váhavě, „já tedy skočím. Polož do trávy kabát.“ A skočila.

Miguel se na ni užasle podíval a zvolal:

„Ale ty jsi přece obyčejná žába!“

„Nejsem obyčejná žába,“ řekla zelená žabka, „jsem žabí panenka!“

Miguel si klekl do trávy, podíval se na ni zblízka a řekl:

„Musím uznat, že opravdu vypadáš jako panenka. Ale máš zelené vlasy, vlastně jsi celá zelená. Trochu jako panenka, trochu jako zelená žabka.“

„Co teď uděláš?“ zeptala se žabí panenka.

Miguel si povzdechl.

„Slíbil jsem, že si tě vezmu, co mi zbývá? Budeš mi aspoň zpívat.“

Strčil panenku do kapsy, šel do nejbližší vesnice a tam si vzal žabí panenku za ženu. Sotva bylo po svatbě, vydal se s panenkou v kapse na další cestu.

Přešel mnoho řek a údolí, lesů i hor, až došel do velkého města na břehu moře. Prohlížel si náměstí, ulice i zahrady, až v té poslední ulici našel dva domy a v nich své dva bratry. Oženili se s bohatými nevěstami a nad chudým bratrem ohrnovali nos.

„Víš co?“ řekli mu. „Když chceš, můžeš u nás zůstat a sloužit nám. Přespávat budeš ve stáji na slámě.“

Miguel poděkoval a řekl:

„Dobrá, zůstanu u vás. Mám radost, že jste se tak dobře oženili.“

„Ožeň se také,“ ušklíbli se bratři. „Stačí, když si najdeš bohatou nevěstu!“

„To nejde,“ zavrtěl hlavou Miguel, „já jsem se už oženil.“

A vytáhl z kapsy žabí panenku. Bratři se rozesmáli, až jim tekly z očí slzy.

Když se konečně přestali smát, Miguel se zeptal:

„A napsali jste už otci a matce, že jste se tak dobře oženili?“

„Nenapsali,“ odpověděli bratři mrzutě, „neměli jsme na psaní čas.“

„Tak jim ještě dnes napíšeme,“ zvolal Miguel, „ať jim uděláme radost!“

Když byl večer, zažehli louč a napsali rodičům, že jsou zase všichni spolu a že se mají dobře. Ženy obou bratrů připsaly na konec dopisu pěkný pozdrav, jen žabí panenka nemohla připsat nic, protože neuměla psát.

Uběhlo několik týdnů a přišla odpověď. Otec s matkou napsali, jak je ta zpráva potěšila, a prosili nevěsty svých synů, aby jim poslaly tři vyšívané šátky.

Miguel zesmutněl. Jak může jeho žabí panenka vyšít hedvábný šátek, když ani neumí vzít do ruky jehlu s nití? Večer nemluvil, nejedl, seděl a díval se do země. Žabí panenka se zeptala:

„Copak tě trápí? Stalo se ti něco?“

Miguel si povzdechl a pravil:

„Otec s matkou chtějí, aby jim nevěsty poslaly vyšívaný šátek z hedvábí. To je u nás takový zvyk, když se synové ožení. Škoda že jim nemůžeš zazpívat! Určitě by měli velikou radost!“

„Třeba jim ještě někdy zazpívám,“ řekla žabí panenka. „Ale teď jim pošlu vyšívaný šátek.“

„A kde ho chceš vzít?“ zeptal se Miguel.

„Jenom si nedělej starosti! Vezmi mě k moři a hoď mě do vody. Uvidíš.“

„A vrátíš se mi?“ zeptal se Miguel. „Bylo by mi bez tebe smutno.“

Žabí panenka se usmála.

„Vrátím, protože jsem s tebou šťastná.“

Miguel vzal tedy žabí panenku do kapsy, šel k moři a hodil ji do vody. Netrvalo dlouho, žabí panenka se vynořila znovu nad hladinu a podala mu hedvábný šátek, průsvitný a lehounký jako z mořské pěny. A celý byl vyšívaný zlatem a stříbrem.

Když ho uviděly manželky obou bratrů, zbledly závistí.

Všichni poslali šátky rodičům a zanedlouho dostali odpověď. Otec a matka psali, že by rádi poznali nevěsty. A zvali je, aby k nim všichni přijeli. Oba starší synové se hned domluvili, že pojedou co nejdřív.

Jen Miguel sklonil hlavu a nevěděl, co má dělat. Bál se, že z jeho nevěsty nebudou mít rodiče radost; copak se žabí panenka vůbec podobá lidské nevěstě?

Večer nepromluvil slovo, nejedl, seděl a mlčel. Žabí panenka mu vyskočila z kapsy, usmála se na něj a řekla:

„Tuším, co tě trápí. Ale přece mě nenecháš doma?“

„To víš,“ řekl Miguel, „že pojedeš také! Proč bych tě měl nechávat doma?“

Večer před odjezdem řekla žabí panenka svému muži:

„Přines mi trochu vápna, ráda bych si umyla vlasy.“

Muž jí přinesl hrstku vápna a žabí panenka si umyla vlasy. Už je neměla zelené, svítily jako zlato a leskly se, až oči přecházely. Když to uviděly obě závistivé nevěsty, honem si také umyly vlasy vápnem. Avšak všechny vlasy jim slezly a musely si ovázat hlavu šátkem, aby nikdo nepoznal, co se jim stalo.

Žabí panenka řekla svému muži:

„Odnes mě zase k moři, hoď mě do největší hlubiny a zítra ráno si pro mne přijď.“

„Proč až ráno?“ strachoval se muž. „Co když se ti něco stane? Co když tě už nikdy neuvidím? Kdo mi pak bude zpívat?“

Žabí panenka se usmála.

„Neboj se, nic se mi nestane. Udělej, oč tě prosím.“

Miguel ji odnesl k moři. Šel pomalu a váhavě, nechtěl se s žabí panenkou rozloučit. Na břehu ji ještě jednou poprosil, aby se určitě vrátila, a hodil ji do největší hlubiny. Potom se vrátil domů a bylo mu smutno.

Nazítří ještě před východem slunce se rozběhl k moři. Už zdálky volal:

„Žabí panenko! Žabí panenko! Kde jsi?“

Z malé zátočiny mezi skalami zaslechl zpěv, který tak dobře znal. Doběhl k zátoce a strnul: před ním stála dívka krásná jako den, zlaté vlasy jí splývaly až k pasu. Usmála se na něj a řekla vesele:

„Copak mě nepoznáváš? Já jsem přece žabí panenka, tvá žena!“

Miguel ji objal a nechtěl ji pustit. Žabí panenka řekla:

„Musíme si pospíšit, tvoji bratři už jistě odjeli. Tady za skálou čeká kočár s koňmi.“

Miguel se obrátil, uviděl zlatý kočár a nemohl uvěřit, že je to všechno pravda. Nasedli do kočáru a rozjeli se k rodičům tří bratrů.

To bylo překvapení! Ženy dvou starších bratrů nemohly závistí ani promluvit, marně je Fernando s Antoniem utěšovali. Otec a matka byli šťastní; největší radost však měli z žabí panenky a nechtěli se od ní odloučit ani na chvilku.

Na šťastné shledání uchystali svým synům i snachám dobrou večeři a pozvali i pištce, aby zahráli k tanci.

Žabí panenka jedla jen málo; předstírala, že si hází každé zrnko hráchu a každé vejce za výstřih, ale házela tam jen stříbrné penízky, drobounké jako šupinky ryb. Obě ženy si v duchu řekly, že to budou zase nějaká kouzla, a nabraly si za šaty tolik hrachu a tolik vajec, kolik se jich tam jenom vešlo.

Když večeře skončila, pištci začali hrát a všichni se dali do tance. Přišli i sousedé a mohli na žabí panence oči nechat, jak se jim líbila. A kdykoli se žabí panenka v tanci otočila, padaly na podlahu stříbrné penízky; ale kdykoli se otočily nevěsty obou starších bratrů, padaly z nich na podlahu vejce a hrách. Sousedé se vrhli na penízky, psi na hrách a rozbitá vejce.
