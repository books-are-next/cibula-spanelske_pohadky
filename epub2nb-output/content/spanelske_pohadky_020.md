---
title: Tajemství
contentType: prose
---

<section>

Žili kdysi muž a žena. Žena byla povídavá, neřekla, co nevěděla, a muž se na ni proto často hněval. Nakonec byl raději s kamarády než se ženou a leckdy se s nimi veselil dlouho do noci. Jednou se zase vrátil domů až k ránu. Žena ležela už dávno v posteli, ale nespala; sotva vrzla před chalupou vrátka, vyskočila a začala muži vyčítat, že se vrací tak pozdě.

Muž však položil ukazováček na ústa a řekl:

„Tiše, nekřič tolik! Kdybys jen věděla, proč se vracím tak pozdě!“

Žena byla zvědavá a hned se vyptávala:

„Co se stalo? Rychle mi to pověz!“

A muž řekl znovu:

„Jenom nekřič, nebo vzbudíš sousedy! Já ti to povím, ale nejdřív zavři okna a dveře, aby nikdo nic neslyšel.“

Žena zavřela dveře i okna a ptala se netrpělivě:

„Tak povíš mi už, co se vlastně stalo?“

„Hrozná věc,“ řekl muž, „hrozná! Ale nejdřív mi slib, že to neprozradíš nikomu na světě.“

Žena slíbila, že bude mlčet jako ryba, a muž pokračoval:

„Když jsem se vracel domů, jeden na mě vyběhl z houští a pustil se do mě. Bránil jsem se ze všech sil, ale byl bych se neubránil. Musel jsem ho zabít. Zahrabal jsem ho na kraji lesa u cesty. Ale pamatuj si dobře, nikomu ani slovo! Jestli to prozradíš, budeme oba ztraceni!“

Žena chvíli nemohla promluvit hrůzou, ale pak řekla:

„Neboj se, jsi přece můj muž! Nikomu nic nepovím.“

Nazítří ráno šla žena pro vodu ke studni uprostřed návsi. Vždycky se tam scházely sousedky z celé vesnice a vyprávěly si, co je nového. Nejvíc novinek znala pokaždé povídavá žena. Věděla všechno: kdo chce vdávat dceru, kdo bude sklízet nejlepší olivy, kdo má jaký důvod k pláči nebo ke smíchu.

Tentokrát však nepromluvila ani slovo. Čekala, až na ni dojde řada, a hlavu měla sklopenou.

Sousedky si toho brzy povšimly a ptaly se jí:

„Pročpak jsi tak smutná? Stalo se ti něco?“

Žena jen zavrtěla hlavou.

„Co by se mi stalo? Muž se vrátil v noci pozdě a probudil mě. Nemohla jsem usnout a teď mě bolí hlava.“

Sousedky ji politovaly, nabraly vodu, odešly a žena zůstala sama. Najednou ji napadlo: Proč se mě tak vyptávaly? Co když něco vědí? A bylo jí hůř a hůř.

Nazítří se sousedky znovu sešly u studny. Žena byla ještě tišší a zamlklejší než včera. Hned si toho všimly a ptaly se jí:

„Copak se ti stalo? Tebe něco trápí! Jsi docela jiná než dřív.“

„Nic mě netrápí,“ řekla žena, „co by mě mohlo trápit?“

Nakonec sousedky odešly. Zůstala jen jediná, její nejmilejší přítelkyně.

Když byly samy, řekla přítelkyně:

„Pověz mi pravdu, tobě se něco přihodilo! Neskrývej to přede mnou. Jsem přece tvá nejlepší kamarádka a nikomu nic neprozradím.“

A naléhala tak dlouho, až žena dlouze zavzdychala a přiznala se:

„Máš pravdu. Něco mě moc trápí. Já ti to tedy povím, ale slib mi, že nic neprozradíš.“

„Slibuji,“ řekla přítelkyně, „že to nepovím nikomu na světě. Přece mě znáš.“

Žena se k ní naklonila a zašeptala jí do ucha:

„Předevčírem v noci můj muž jednoho zabil a zahrabal ho v lese. Teď už víš, proč jsem byla tak smutná a ztrápená. Ale nezapomeň, nikomu nesmíš prozradit ani slovo!“

Sousedka však byla stejná jako povídavá žena a nedokázala si nechat tajemství pro sebe. Řekla to další sousedce, ta zase další a za chvíli věděla celá vesnice, co se přihodilo. Třetího dne přišli k muži četníci a spustili zostra:

„Teď půjdeš s námi a ukážeš nám místo, kde jsi ho zabil a zakopal!“

Muž je zavedl na okraj lesa, ukázal pod vysokou borovici a řekl:

„Tady kopejte.“

Začali kopat a vykopali psa.

„Co to má znamenat?“ zeptali se přísně. „Chceš si z nás dělat blázny?“

„Hned vám to vysvětlím,“ odpověděl muž. „Vracel jsem se pozdě v noci domů a tady na mě vyběhl z lesa vzteklý pes. Musel jsem ho zabít, nic jiného mi nezbývalo. A tady pod borovicí jsem ho zakopal.“

Četníci viděli, že mluví pravdu, a propustili ho.

Muž se vrátil ke své ženě a řekl jí:

„Vidíš? Teď budeš celé vesnici pro smích. Prozradila jsi první tajemství, které jsem ti svěřil, a pamatuj si, že žádné další tajemství už ode mne nikdy neuslyšíš.“

Žena se zastyděla, ale muž dodržel slovo.

A ta pohádka nás učí: nesvěřujte nikdy ani nejmenší tajemství člověku, kterému jazyk před rozumem utíká!

</section>
