---
title: Kdo je šťastnější
contentType: prose
---

  

Byl jednou jeden švec a ten neměl nic než ženu, pět synů a jednu dceru. Byli chudí, moc chudí, ale zpívali si od rána do večera. Když dostal švec za spravené boty nějaký peníz, byl to pro něj svátek; ale často neměli co jíst, a tak se sotva drželi při životě.

Nedaleko ševce bydlel ve velkém domě bohatý pán se svou ženou. Peněz měli, že nevěděli co s nimi, nic na světě jim nechybělo. Ale nezazpívali si celý rok a šťastní nebyli ani trochu.

Jednou řekla bohatá žena svému muži:

„Podívej se na tu rodinu chudého ševce! Z hladu by div cvrčky nejedli, a přece vypadají vždycky tak šťastně! My máme všechno, nač si vzpomeneme, a přesto nejsme ani trochu šťastní. Čím to je?“

Avšak boháč neuměl odpovědět.

Neuplynul ani den, aby bohatá paní nemluvila o ševcově rodině. Jednou zase přišla k mužovi a řekla:

„Představ si, že ševcova žena čeká zase dítě! Sedm hladových krků, a ještě si při tom zpívá a směje se! Víš, co uděláme? Až se dítě narodí, koupíme jim nějaký dárek. Třeba nám pak švec prozradí, proč jsou všichni pořád tak šťastní.“

Muž souhlasil. Když se ševcově ženě narodilo sedmé dítě, koupili mu bohatí manželé oblečení a ještě jiné pěkné dárky. A kdykoli šli ulicí kolem ševcova domku, dali se s chudákem ševcem nebo s jeho ženou do řeči a snažili se poznat, proč jsou stále tak veselí. Avšak nic nezjistili.

Po nějakém čase řekla bohatá žena svému muži:

„Víš ty co? Mám nápad: dáme ševci i pěkný dům a hodně peněz. Máme jich přece tolik, že to ani nepoznáme. Ať se dostanou z bídy, ať se mají stejně dobře jako my! Určitě nám pak prozradí své tajemství!“

Mužovi se ten nápad líbil a vzkázal ševci, aby hned přišel k němu do paláce.

Švec vyslechl vzkaz a na čele mu naskočily vrásky.

„Ten bohatý pán nám vzkazuje,“ řekl své ženě, „abych přišel k němu do paláce. Nevíš, co mi asi chce?“

Žena přemýšlela, rozmýšlela, ale na nic nepřišla. Švec se tedy vydal k bohatci a celou cestu říkal:

„Co mi jen může chtít? Co mi jen může ten člověk chtít?“

Boháč mu řekl:

„Moje žena a já jsme se rozhodli, že ti dáme pěkný dům a hodně peněz, aby ses měl dobře.“

Švec tušil nějakou čertovinku, vylekal se a zvolal:

„Ale proč nám chcete prokazovat tak velikou milost? Co vás to jen napadlo?“

Boháč neodpověděl a dal mu mnoho peněz i dům na kraji města; ještě mu řekl, aby nechal ševcování a žil si od té chvíle, jak se mu zlíbí.

A tak bydlel švec se svou rodinou ve velkém a krásném domě, přestal ševcovat, měl plnou truhlu peněz a jídla si mohl koupit, kolik se mu zachtělo. V noci se však každou chvíli probouzel a volal na svého nejstaršího syna:

„Jdi se podívat, jestli jsme zamkli dveře! Zavři pořádně okno, nebo sem vleze zloděj a okrade nás!“

Až do rána se převaloval na posteli a bez přestání měl strach, že se k nim někdo vloupá a ukradne mu peníze. Také jeho žena se ustavičně ptala dcery:

„Zavřela jsi pořádně dveře?“

A za malou chvíli znovu:

„Zamkla jsi dobře? Jdi se podívat, jestli někdo nezapomněl zavřít okno!“

Sotva se dcera vrátila, matka se ptala:

„A zamkla jsi dveře na ulici?“

Nakonec si už nic jiného neříkali, jenom se ptali jeden druhého, zda jsou zavřena všechna okna anebo zda někdo nezapomněl zamknout dveře. Už si nezpívali, nejedli, protože ztratili chuť k jídlu, a šťastní nebyli ani trochu.

Až jednoho dne přišla ševcova žena ke svému muži a řekla:

„Nezdá se ti, že se s námi něco stalo? Už si neumíme povědět nic jiného, než zavři dveře, zavři okno, zamkni dveře, dávej pozor na zloděje, a tak pořád dokola. K čemu nám je tolik peněz, když nejsme šťastní? Dřív jsme spali od soumraku do svítání, teď se jen převalujeme na posteli, oko ani nezamhouříme a bojíme se, aby nás někdo neokradl. Víš co? Vezmi peníze, odnes je tomu bohatému pánovi a řekni, že je už nechceme. A ještě mu pověz, že se vracíme zpátky do naší chalupy.“

Švec byl rád. Popadl peníze, rozběhl se k boháčovi a zvolal:

„Mnohokrát děkujeme, vzácný pane, ale nám ty peníze překážejí. Vracíme se do naší chalupy a já budu zase ševcovat.“

Bohatec se divil, ale než mohl odpovědět, švec byl pryč.

„Ten člověk je hlupák,“ řekl boháč své ženě. „Raději bude žít ve zchátralé chalupě a plahočit se od rána do večera, než aby bydlel v krásném domě a užíval si života!“

A žena mu odpověděla:

„Třeba se jim to líbí, že jsou chudí!“

Po několika dnech šla bohatá paní kolem ševcovy chalupy a uviděla, že švec sedí na verpánku s kladívkem v ruce a zpívá si. Slyšela ševcovu ženu, jak se směje, a spatřila její dceru, jak u potoka pere prádlo a zpívá si přitom. Synové štípali na dvorku dříví, jen sekyra zvonila.

Bohatá paní se velmi podivila, spěchala zpátky domů a řekla své­mu muži:

„Představ si, že si ti hlupáci zpívají! Všichni se dřou, div neumírají hladem, ale zpívají si! Já těm lidem nerozumím.“

Muž potřásl hlavou a odpověděl:

„Když jsou hloupí, tak ať zůstanou chudí. Těm není pomoci.“
