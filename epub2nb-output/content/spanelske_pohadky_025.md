---
contentType: prose
---

O nahém králi

  

Ve španělské zemi žil jeden maurský král a ten si velmi potrpěl na pěkné oblečení. Kupci mu přiváželi nejkrásnější látky z dalekých zemí a jeho krejčí mu šili nádherné oděvy, v nichž zářilo zlato a stříbro.

Jednou přišli ke králi tři podvodníci a řekli mu:

„Pane, jsme nejlepší mistři, jaké můžeš najít. A dokážeme ti ušít tak vzácné šaty, že podobné nemá žádný jiný král na světě. Ty šaty mají totiž jednu zvláštnost: vidí je pouze ten, kdo je synem svého otce. Kdo není pravým synem, nemůže je spatřit.“

Králi se jejich řeč velmi zalíbila a hned si pomyslil, že by mohl mít z takových šatů veliký prospěch. V jeho království totiž dědili synové po otcích jen tehdy, když byli jejich skutečnými syny; jinak nezdědili nic a všechen majetek připadl králi. A král řekl:

„Dobře, ušijte mi takové šaty.“

Podvodníci si vzali mnoho zlata, stříbra, perel a nejdražšího hedvábí, kmentu a brokátu, mnoho potravin a vína a uzavřeli se v odlehlé síni králova paláce. Postavili si tam tkalcovské stavy a předstírali, že se hned dali do práce. Stavy rachotily od rána do večera a král byl den ze dne zvědavější.

Po nějaké době přišel jeden z podvodníků ke králi a řekl mu:

„Pane, naše dílo zdárně pokračuje. Musím uznat, že tak krásnou látku jsme ještě nikdy netkali: střídáme zlatou nit se stříbrnou a užíváme barevného hedvábí v takových vzorech, že to vskutku bude nejkrásnější látka na světě. Bylo by však dobře, kdyby ses přišel sám podívat, jak naše práce pokračuje.“

Král přislíbil, avšak chtěl nejdřív vyzkoušet, zda budou šaty opravdu tak divotvorné, jak mistři tvrdí. Poslal k nim proto svého komorníka.

Komorník vstoupil do síně, podvodníci ho vodili od stavu ke stavu a vysvětlovali mu, jak se ta vzácná látka tká. Chválili její barvy i vzory, předstírali, že látku rozprostírají proti světlu, požádali ho, aby dlaní vyzkoušel její jemnost. Potom se jeden z nich posadil k prázdnému stavu a tvářil se, že pokračuje v práci. Všichni tři pak vykřikovali nadšením a líčili, co právě dělají a proč.

Komorník nic neviděl, ale styděl se to přiznat. Vrátil se ke králi a řekl mu:

„Pane, ta látka je vskutku nejkrásnější na světě. Viděl jsem ji ve stavech i proti světlu a vyzkoušel jsem dlaní, jak je jemná. Budou z ní takové šaty, že ti je všichni ostatní králové budou závidět.“

Král už zvědavostí jen hořel, a tak se konečně rozhodl, že se půjde podívat na látku sám.

Vkročil do síně a uviděl, že mistři sedí u stavů a pilně tkají. Nejstarší z nich vstal a tvářil se, že prostírá utkanou látku proti oknu a chválil přitom její přednosti, výhody a krásu.

Král však nic neviděl, zbledl a měl pocit, že v nejbližší chvíli umře; byl přesvědčen, že určitě není synem svého otce. Uvědomil si, že může ztratit královskou korunu i celé království, a roztřásl se strachem. Mistři mu zatím nadšenými slovy vysvětlovali, kde použili barvu zelenou, modrou, žlutou a karmínovou, upozorňovali ho na krásné vzorce a na způsob, jímž vedli zlatou a stříbrnou nit. Nazývali vzory i barvy cizokrajnými jmény, jaká král nikdy neslyšel, a mluvili o způsobu tkaní velice zvláštně a učeně. Král jen přikyvoval a velmi je chválil, protože se bál, aby nic nepoznali.

Potom se vrátil ke královně a k rádcům a popisoval jim vzory i způsob, jakým je látka utkaná.

Po několika dnech poslal k mistrům nejvyššího soudce, aby se podíval, jak práce pokračuje; vypravoval mu o zvláštnostech, které na látce uvidí, a radil mu, čeho si má obzvláště všimnout.

Soudce však nic neviděl a zhrozil se: uvěřil, že není synem svého otce, a bál se, že by ztratil svůj úřad, bohatství i čest, kdyby se to lidé dozvěděli. Proto pochválil mistry, vrátil se ke králi a nadšeně mu líčil krásu jejich látky.

Král se zachmuřil a v duchu bědoval: Je to tak, jak jsem se obával! Můj královský otec nebyl mým otcem! Všichni přece tu látku viděli, jen já neviděl nic!

A velmi ho to tajemství tížilo a trápilo; ale čím víc se soužil, tím víc vychvaloval přednosti látky a práci tří mistrů.

Nazítří poslal k mistrům dalšího úředníka a po něm všechny ostatní. A všichni nadšeně chválili látku, její jemnost a krásu i ušlechtilost jejích vzorů, neboť nikdo se neodvážil přiznat, že nic nevidí.

Po nějakém čase přišel jeden z mistrů za králem a oznámil mu, že nadešel čas, aby látku nastříhali a ušili z ní šaty. Přeměřili krále a s nůžkami v ruce předstírali, že látku stříhají. Vykřikovali přitom nadšením nad svým dílem a také král je chválil, i když se v srdci tetelil hrůzou a strachem, aby na něm nikdo nic nepoznal.

I všichni dvořané a rádci hlasitě vychvalovali látku a nejvyšší soudce pravil:

„Pane, bylo by dobře, kdyby ses ukázal v těch nádherných šatech všemu svému lidu. Připravíme velikou slavnost a ty pojedeš na koni celým městem, aby všichni viděli, jakého mají krále.“

Král svolil, protože nechtěl vzbudit na svém dvoře podezření, že není synem svého otce a dítětem svých rodičů.

V den slavnosti přišli mistři ke králi s velikým balíkem plátna a oznámili, že v něm přinášejí šaty. Pomalu plátno rozbalili a všichni dvořané vydechli úžasem nad krásou králových nových šatů. Potom mistři odešli s králem do jeho ložnice a tam předstírali, že ho oblékají; tvářili se, že na šatech ještě upravují řasení a rukávce a všichni se jen rozplývali nadšením.

Konečně oznámili králi, že jsou hotovi. Král vyšel z paláce, nasedl na koně a v doprovodu celého dvora vyjel do města. Zvony zvonily, v ulicích se tísnily veliké zástupy lidí, všechna okna byla plná zvědavců.

Král seděl hrdě v sedle a byl rád, že šaty jsou tak jemné, neboť slunce pálilo a nahému králi bylo v tom vedru docela příjemně.

Lidé už znali tajemství jeho nových šatů: věděli, že ten, kdo šaty nevidí, není dítětem svých rodičů. A tak si každý myslel, že všichni ostatní šaty vidí, jen on sám že nevidí nic. Každý se zhrozil nad svým osudem, avšak nikdo to nechtěl dát na sobě znát. Urozenci i bohatci si říkali: Běda, tak já nejsem dítětem svých rodičů, já nejsem synem svého otce! Kdyby se to prozradilo, ztratil bych důstojnost, bohatství i urozenost a příbuzní by mě s hanbou vyhnali z domu. To nemohu připustit!

A ti, co nebyli urození ani bohatí, si v duchu říkali: Kdo ví, jak jsem se vůbec dostal do domu svých rodičů! Třeba mě našli někde v trávě u cesty a ze soucitu mě vzali k sobě; nebo jsem k nim možná připlul v košíku po řece. Nesmím jim teď prozradit, že to vím!

A všichni jásali a volali silnými hlasy:

„To jsou nádherné šaty! Náš pán má nejkrásnější šaty na světě!“

Král projel za velkého nadšení celým městem. Viděl, jak všichni chválí jeho šaty, a v duši mu bylo čím dál hůř: usmíval se pyšně na všechny strany, ale potichu si říkal:

„Každý je dítětem svých rodičů, každý je synem svého otce, jen já jediný jsem tak dopadl! Já, jejich král!“

Pozorně sledoval tváře lidí a hledal, zda někdo nemá stejné pocity, jako má on, ale viděl jen nadšení a slyšel jen chválu. Tak dojel až na náměstí, kde se měla konat veliká slavnost. Tu přistoupil ke králi černoch, který měl na starosti jeho koně, a řekl:

„Pane, buď jsem já slepý, nebo ty jsi nahý.“

Král se rozlítil a zvolal:

„Jak se opovažuješ takto mluvit? Nic nevidíš, protože nejsi synem člověka, kterého pokládáš za svého otce!“

A černoch odpověděl:

„Pane, já nevím, koho mám pokládat za svého otce, protože jsem své rodiče nikdy nepoznal.“

Uslyšel to nějaký člověk, který stál poblíž, a zvolal:

„Je to pravda! Král žádné šaty nemá! Lidé dobří, podívejte se, náš král je úplně nahý!“

Ti, kteří stáli kolem, se k němu přidali a za chvíli volalo celé město:

„Náš král je nahý! Náš král je úplně nahý! Lidičky, podívejte se na nahatého krále! Když je nahý, vypadá zrovna tak jako my!“

Král i jeho rádcové stáli ze začátku jako solné sloupy, ale když uslyšeli to volání ze všech stran, ztratili strach a pochopili, že lidé mluví pravdu.

Spěšně se vrátili do paláce a král hned nařídil, aby vsadili podvodné mistry do nejčernějšího vězení. Sluhové je hledali po celém paláci, ale marně. Podvodníci už byli dávno pryč i se zlatem, perlami, stříbrem a zlaťáky, kterými jim král zaplatil za svou vlastní hloupost.

I rozhodl se král, že bude od té chvíle říkat vždycky jen to, co vidí na vlastní oči a slyší jen na vlastní uši, a že bude totéž žádat i od všech ostatních.

A vládl od té doby dobře a spravedlivě.
