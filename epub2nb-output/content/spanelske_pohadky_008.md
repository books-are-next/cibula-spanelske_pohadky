---
title: Nejsilnější kniha světa
contentType: prose
---

<section>

Sedm jich bylo, přišli s loučí, svítili v zámku na pavoučí. Lapkové? Sovy? Kdo to ví? Pohádka nám to napoví.

Byla jednou jedna chudá vdova a ta měla sedm synů. Žilo se jim těžko, přetěžko, protože byli chudí, nejchudší z celé vesnice. Když už nevěděli, jak dál, vydali se synové do světa za obživou; matka zůstala doma a starala se o jedinou ovečku a o záhon kukuřice, který byl tak malý, že by ho přeskočil nedorostlý zajíc.

Putovali od města k městu a od vesnice k vesnici, ale o práci nikde ani nezavadili. Jíst neměli co, přespat je nikde nenechali, a tak nocovali v lese pod stromem anebo v křoví u cesty a jedli jen to, co jim dala příroda. Jednou je zastihl zlý nečas: pršelo, foukal studený vítr, večer se blížil a nikde ani chalupa, ani živáček. Náhle před sebou spatřili oprýskané zdi starého zámku. Zabušili na bránu a chtěli poprosit o nocleh, ale nikdo jim neotevřel. Zabušili znovu, neozval se ani hlásek. Opřeli se o bránu, brána povolila a bratři se ocitli na velikém opuštěném nádvoří; nikde ani pes nezaštěkal, ve stáji ticho, na sýpce ani myš nevypískla. Rozbitými okny protahoval vítr, nikde nezasvítilo ani nejmenší světélko.

Bratři přešli nádvoří a vkročili do zámecké chodby. Volali, klepali, ale jejich hlasy se rozléhaly v opuštěných chodbách a nikdo jim neodpovídal.

Otevřeli nejbližší dveře a nahlédli do komnaty; všude ležela silná vrstva prachu, v koutech visely pavučiny jako lodní plachty. A tak tomu bylo i v druhé místnosti, ve třetí, ve všech dalších komnatách, do kterých nahlédli. Otevřeli poslední dveře na konci chodby a užasli: nikde ani prášek, ani pavučinka, na velkém stole uprostřed síně sedm stříbrných talířů, z masa a omáčky se ještě kouřilo, u každého talíře hedvábný ubrousek a sklenice s červeným vínem, na míse voněl čerstvý chléb a v krbu byla srovnána polena, jenom je zapálit.

Bratři ještě několikrát zavolali – jejich hlasy se rozlehly po chodbách a zanikly bez odpovědi. Nejstarší bratr si dodal odvahy, přistoupil ke krbu a zapálil loučkou dřevěná polena; oheň vzplál a za chvíli se v síni rozlilo příjemné teplo. Bratři nejedli od rána, a tak už dál na nic nečekali: posadili se ke stolu a pustili se do jídla.

Byli právě v nejlepším, když se odněkud ozval naříkavý hlas:

„Více světla! Více světla!“

Bratrům ztuhla krev v žilách. Vyskočili, rozhlíželi se, co se bude dít, ale ozvěna pomalu ztichla a zase bylo ticho. Váhavě usedli, usrkli trochu vína, ale v tu chvíli se ozvalo znovu:

„Více světla! Více světla!“

Hlas dozněl, ozvěna se vytratila, bylo zase ticho, jen oheň praskal ve velikém krbu. Nejstarší bratr si dodal odvahy, vstal, zapálil louč a řekl:

„Půjdu se podívat, co to je.“

„Půjdeme s tebou,“ přidali se hned ostatní bratři.

Vyšli na chodbu, nikde nic, jen měsíc svítil mezi roztrhanými mraky a zaléval chodbu zsinalou září. Nahlédli do nejbližší komnaty, nahlédli do druhé, prohledali všechny místnosti na celé chodbě, ale nic nenašli, všude ležely závěje prachu a ze stropů visely závěsy pavučin, jako by tam nikdo nevstoupil už dlouhá léta.

Vyběhli po schodech a začali prohledávat další místnosti, ale nikde nic. Chvíli co chvíli se však ozvalo odněkud z temnoty volání:

„Více světla! Více světla!“

Bratry vždy zamrazilo v zádech, ale pokaždé si znovu dodali odvahy a hledali dál.

Už prohledali všechny místnosti v zámku, všechny sály, síně a chodby, komory i přístěnky, už jim zbývaly jen poslední dveře až docela nahoře ve věži. Otevřeli je a strnuli.

Uprostřed komory plné prachu a pavučin seděl ve starém a na­půl rozpadlém křesle stařec s voskově bledou tváří, bílé vlasy a vousy mu padaly až na podlahu. Na stěně za ním visel obraz veliké černé kočky; dívala se na vetřelce starci přes rameno, zelené oči jí v měsíčním světle zeleně svítily a bratrům připadalo, že v těch očích je hrozba.

Stařec si bratrů ani nepovšiml. Měl před sebou na nízkém stolku otevřenou tlustou knihu a díval se do ní, jako by chtěl číst. A chvíli co chvíli zvolal úpěnlivě:

„Více světla! Více světla!“

Bratrům se roztřásly nohy a v zádech je mrazilo. Užuž se chtěli obrátit a uprchnout ze zámku, ale nejstarší se vzpamatoval a přistoupil ke starci; ani sám nevěděl proč, ale najednou mu bylo starce líto. Zdvihl louč nad hlavu a řekl přiškrceným hlasem:

„Tady máš světlo!“

Stařec na něj ani nepohlédl, rychle sklonil hlavu ještě hlouběji a začal horečně číst. Četl a četl, s očima těsně nad knihou, a spěšně obracel zažloutlé stránky, jako by se bál, aby světlo nezhaslo dřív, než dočte. Na bratry jako by zapomněl. Louč pomalu dohořívala.

Konečně stařec dočetl poslední stránku. Zhluboka si oddechl, zavřel knihu a položil ji unaveně na stůl. Teprve teď bratři viděli, jak tlustá je to kniha: vázána byla ve staré kůži a rohy měla okované zčernalým stříbrem. Stařec zdvihl hlavu, podíval se na nejstaršího bratra a řekl s úlevou:

„Děkuji ti, chlapče. Děkuji vám všem, že jste mě vysvobodili. Když jsem byl ještě naživu, a to už je mnoho, mnoho let, nikoho jsem neměl rád, s nikým jsem neměl ani nejmenší soucit. Lidé se mi vyhýbali a říkali o mně, že jsem zlý, krutý a tvrdý. A takový byl můj trest: měl jsem tady sedět tak dlouho, dokud nepřečtu tu silnou knihu. Je v ní psáno o lidech moudrých a dobrých, avšak chudých; a je v ní zapsáno jejich utrpení, všechny jejich starosti, všechny jejich slzy a křivdy, které je potkaly; a také všechno moje sobectví. Na těch stránkách je pláč matek nad nemocnými dětmi, bolest synů, kteří nemohli pomoci svým otcům, zoufalství žen, kterým odešli synové a už se nikdy nevrátili. Musel jsem tu knížku přečíst do konce, ale bylo tu vždycky tak málo světla, tak málo světla! Okénkem sotva pronikne paprsek slunce nebo měsíce: četl jsem sto let, a ještě jsem knihu nedočetl. A zachránit mě mohl jen ten, kdo by přišel a posvítil mi, protože jinak bych tu knihu nedočetl nikdy, nikdy, ani do skonání světa.

Vy jste mi pomohli: vezměte si za odměnu celý tenhle dům a všechno, co k němu náleží. Je zchátralý a na spadnutí, patří k němu jen houština ostružin a pole bodláků, ale když budete kopat ve sklepě, najdete sedm hrnců plných zlaťáků. Vezměte si je, jsou vaše.“

Domluvil a louč zhasla. Nejmladší bratr se rozběhl pro novou; když se vrátil, stařec byl pryč, kniha byla pryč a z obrazu na zdi zůstal jen prázdný rám.

Ráno sestoupili bratři do sklepa a vykopali tam sedm hrnců plných zlata.

Přivedli do zámku matku, opravili staré zdi, vyčistili všechny síně, komnaty, stáj i zahradu a začali hospodařit. A nikdy už neměli hlad a nikdy už nepoznali bídu. A nikdy také nezapomněli na starce a na to, co bylo psáno v jeho knize.

</section>
