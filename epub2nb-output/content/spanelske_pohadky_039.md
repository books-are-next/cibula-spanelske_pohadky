---
contentType: prose
---

Čaroděj Palermo

  

Byla jednou jedna španělská královna a ta měla jediného syna. Princ byl dobrý, přívětivý a milý, ale jednu chybu přece jenom měl: nade všechno rád vysedával s kamarády a hrál s nimi nejrůznější hry, nejčastěji v kostky nebo karty. Nejdřív prohrával peníze, potom prohrál svého andaluského hřebce, potom celou stáj i celý hřebčín. Marně mu královna domlouvala a prosila ho, aby přestal. Prohrál i všechny její šperky a klenoty, prohrál rodný hrad, nakonec prohrál polovinu království a královskou korunu.

Tehdy se poprvé zastyděl a bál se vrátit domů. Vydal se v zoufalství do světa a v duchu si sliboval, že se nevrátí dřív, dokud nedostane zpátky všechno, co tak lehkomyslně ztratil.

„A kdybych měl sloužit samotnému čertu,“ říkal si polohlasem, „musím to dokázat!“

V tu chvíli před ním stál vysoký muž v černém obleku, s černými vousy a vlasy, s černýma očima.

Princ se lekl a zeptal se:

„Ty jsi ďábel?“

Muž zavrtěl hlavou.

„Žádný ďábel. Ale vidím, že máš starosti, a rád bych ti pomohl. Jsem čaroděj Palermo, nejmocnější ze všech čarodějů. Co se ti přihodilo?“

„Prohrál jsem všechno, co jsem měl,“ řekl princ, „a možná i to, co jsem neměl. Teď jsem se vydal do světa, abych dostal všechno zase zpátky, jinak se k matce nevrátím.“

Čaroděj pokýval hlavou.

„Dám ti měšec, abys měl kam dávat peníze, které vyhraješ. Je to kouzelný měšec. Když ho budeš mít u sebe, nikdy neprohraješ. Ale mám jednu malou podmínku: do roka a do dne přijdeš ke mně do zámku a budeš mi tři dny sloužit. Když budu s tebou spokojen, dobrá, propustím tě domů. Když nesplníš mé příkazy, potrestám tě. Souhlasíš?“

Španělský princ nezaváhal ani na chvilku a řekl rychle:

„Souhlasím! Do roka a do dne mě čekej ve svém zámku. Přijdu určitě, jako že jsem princ španělské země!“

Sotva to dořekl, čaroděj zmizel, jako by tam nikdy nebyl. Princ si chvilku myslil, že se mu všechno jen zdálo, ale pak si všiml, že v ruce drží zlatem vyšívaný hedvábný měšec, a vesele se pustil na další cestu.

Měšec měl opravdu kouzelnou moc. Princ vyhrával a vyhrával, už měl zpátky všechny zlaťáky i stříbrňáky, které prohrál, už měl zpátky nejkrásnější hřebce z celé Andalusie, nakonec vyhrál i polovinu království a královskou korunu. Potom už s ním nikdo nechtěl hrát, i když princ prosil sebevíc.

Rok se pomalu chýlil ke konci a princ si uvědomil, že je nejvyšší čas, aby splnil svůj slib. Začal se vyptávat, kde je zámek čaroděje Palerma, ale nikdo o něm nevěděl. Ptal se po vesnicích i v městech, vyptával se pocestných i mezkařů, vesničanů i vojáků, ale všichni rozpačitě vrtěli hlavou.

Do konce lhůty už chybělo jen několik dnů. Princův kůň kráčel lesem, cesta stoupala výš a výš, klikatila se mezi houštinami, princ si myslel, že zabloudil. Znenadání se ocitl před bránou neznámého zámku: stál přímo na vrcholu vysoké hory, kolem dokola se táhly vrchy a lesy bez začátku a bez konce. Princ seskočil ze sedla a zabušil na bránu.

Rány se rozlehly prázdným nádvořím. Dlouho bylo ticho, teprve po chvíli brána zaskřípěla a před princem se objevila vrásčitá stařenka.

„Vítám tě,“ řekla princi. „Co tu pohledáváš? Sem nezabloudila lidská noha už tisíc let!“

„Hledám zámek čaroděje Palerma,“ řekl princ. „Nevíš, kde ho najdu?“

Babka zavrtěla hlavou:

„Takové jméno jsem v životě neslyšela. Ale pojď dál a počkej, třeba se to dozvíme. Tohle je zámek malých ptáčků, za chvíli se budou vracet. Možná některý z nich ví, kde je ten tvůj zámek.“

Odvedla prince do velké síně. Posadili se ke stolu a čekali. Slunce zapadalo, když se objevilo první hejno malých ptáčků. Byli tak drobní, že vypadali spíš jako mouchy nebo motýlci než jako ptáci.

Babka se jich zeptala:

„Ptáčkové, neví některý z vás, kde je zámek čaroděje Palerma? Tenhle mladý muž ho musí najít. Když ho nenajde, bude s ním zle. Poraďte mu, buďte tak hodní!“

Avšak žádný z ptáčků nevěděl, kde je zámek čaroděje Palerma, a žádný z nich takové jméno ani neslyšel.

Pak přilétali další ptáčkové ze severu i z jihu, z východu i od západu, přilétali v celých hejnech i ve dvojicích, byli modří i zelení, žlutí i bělouncí jako sníh, pestrobarevní i šediví jako popel. Babka se vyptávala a vyptávala, ale žádný z nich neuměl poradit.

Nakonec řekla babka princi:

„Nikdo to neví. Vydej se do zámku velkých ptáků, ti létají dál než malí ptáčkové. Možná tvého čaroděje někde viděli.“

Princ přespal v nejlepší komnatě a časně zrána se vydal na cestu. Bylo už kvečeru, když dorazil k zámku velkých ptáků. Stál na vysoké hoře a jeho věže sahaly až k oblakům.

Princ seskočil z koně a zabušil na bránu. Otevřela mu stařenka a ptala se:

„Copak tu pohledáváš? Sem nezabloudila lidská noha už tisíc let!“

Princ pozdravil a řekl:

„Hledám zámek čaroděje Palerma. Ptal jsem se všude, kam jsem přišel, byl jsem i na zámku malých ptáčků, ale nikdo to neví. Buď tak hodná, poraď mi!“

„Sama ti neporadím,“ řekla stařenka, „protože ani já nevím, kde je zámek toho tvého čaroděje. Ale pojď dál, tady přespávají všichni velcí ptáci. Možná některý z nich bude vědět, kde to je.“

Zavedla ho do veliké síně. Posadili se ke stolu a čekali. Sotva slunce sklouzlo k lesům na obzoru, objevili se první ptáci. Stařena se jich zeptala na zámek čaroděje Palerma, ale ptáci nevěděli. Pak přilétali další a další, ptáci s obrovskými zahnutými zobany i s křídly, jež zakrývala nebe, ale žádný z nich neuměl stařence odpovědět. Princ už ztrácel naději, když docela nakonec přiletěl obrovský orel. Sotva usedl a složil křídla, stařenka se ho zeptala:

„Ty létáš ze všech ptáků nejdál. Pověz mi, neviděl jsi někde zámek čaroděje Palerma? Tenhle chlapec ho musí najít. Když ho nenajde, zle se mu povede.“

Orel přivřel oči a chvíli přemýšlel. Potom pohlédl na prince a řekl:

„Vím, kde je ten zámek. Ale jak se tam chceš dostat? Je to na druhé straně velikého moře. Takovou dálku nikdy nepřepluješ.“

„A proč by měl to veliké moře přeplout?“ zeptala se stařenka. „Vezmi ho na záda, přenes ho tam! Jsi přece nejsilnější ze všech ptáků!“

„Buď tak hodný,“ řekl princ, „přenes mě přes moře. Teď jsi má jediná naděje.“

„Udělám to,“ odpověděl orel, „ale snadné to nebude. Musíš zabít svého koně a vzít jeho maso s sebou. Vždycky když mi budou docházet síly, obrátím k tobě hlavu a ty mi hodíš kus masa do zobáku. Jinak to velké moře nepřeletíme.“

S těžkým srdcem zabil princ koně, rozčtvrtil ho na kusy a maso naházel do pytle.

Zrána ještě před svítáním vzal pytel a usadil se orlovi na zádech mezi křídly. Pták vzletěl nad mraky a už letěli přes hory a údolí, až doletěli k moři. Netrvalo dlouho a břeh za nimi zmizel v dálce, princ viděl pod sebou jen moře, zelenou a modrou vodu bez konce, s hřebínky pěny na vysokých vlnách.

Po nějaké době si princ uvědomil, že začínají klesat, orel letěl těžce a namáhavě, bylo znát, že mu docházejí síly. Obrátil k princi hlavu a doširoka otevřel zobák. Princ mu do něj hodil kus masa a orel se znovu vznesl vysoko nad hladinu.

Tak se to opakovalo ještě několikrát, až princ hodil orlovi poslední kus masa. Letěli celý den, bylo už navečer, a princ stále neviděl spásný břeh. Orel letěl z posledních sil, klesal níž a níž. Princ ucítil pach mořských chaluh a viděl mořské hlubiny, které se pod ním otvíraly a zavíraly. Orel otočil hlavu a vydal chraptivý skřek.

„Už nemám,“ vykřikl princ, „ale uklovni si kus z mého stehna!“

V tom okamžiku spatřili v dálce před sebou temnou úzkou čáru: bylo to pobřeží. Orel se vzchopil a z posledních sil pevněji zamával křídly. Potom už jen plachtil níž a níž, až nakonec přistál na skalnatém břehu jen několik kroků za příbojem.

Princ seskočil na skálu a orlovi poděkoval.

„Měli jsme štěstí,“ řekl pták. „Kdyby byl břeh jen o malý kousek dál, byli bychom oba spadli do moře. Teď si chvíli odpočinu a pak se vrátím. Tady za skalami je zlatý zámek čaroděje Palerma, dál už musíš jít sám. Kdybys měl nějaké nesnáze, vzpomeň si na mě, zavolej mě, to ti dodá sílu.“

Po chvíli rozepjal znovu křídla, vznesl se do výšky a zamířil zpátky nad moře. Princ mával, dokud orel nezmizel daleko v modré obloze. Pak se vydal vzhůru po skalách, až došel ke zlatému zámku.

Zabušil na bránu, brána se sama otevřela a princ vstoupil. Před ním stál čaroděj Palermo a ruce měl zkřížené na prsou.

„Slíbil jsem,“ řekl princ, „že do roka a do dne přijdu, abych splnil tvou podmínku. Žádal jsi, abych ti tři dny sloužil.“

„Dodržel jsi slovo,“ odpověděl čaroděj, „a to je ti ke cti. Pojď se mnou na hradby, můžeš hned začít.“

Odvedl prince na vysoké hradby a řekl:

„Rozhlédni se po kraji a pověz mi, co vidíš.“

Princ dlouho hleděl na pustou krajinu bez stínu a bez jediného trsu trávy, na nekonečnou pláň, rozpálenou sluncem.

„Vidím poušť,“ řekl tiše.

Čaroděj přikývl.

„Tu poušť musíš do čtyřiadvaceti hodin obdělat. To znamená zorat a osít a pak sklidit obilí a semlít zrno. Z mouky uděláš chleba a přineseš mi večer ještě teplý krajíc.“

„To všechno do zítřka?“ zeptal se princ ohromeně. „To přece není možné!“

Čaroděj se jen zasmál.

„Je to tvůj první úkol. Máš na to přece celý zítřek, to je ti málo? A teď se běž raději vyspat, ať se můžeš brzo ráno pustit do práce. Jistě jsi po dlouhé cestě unavený.“

Princ odešel se svěšenou hlavou do komnaty, kterou mu Palermo ukázal.

Uložil se na lůžko, ale nespal. Díval se do tmy a viděl před sebou nekonečnou poušť bez jediného stínu a bez jediné travičky.

Kdyby tady tak byl můj orel, pomyslel si, jistě by mi poradil!

V tu chvíli zavanul pokojem lehounký a sladký vánek a před princem stála v měsíčním světle dívka tak krásná, že princ krásnější nikdy neviděl. Vyskočil a zeptal se ohromeně:

„Kdo jsi?“

Dívka se na něj usmála a řekla hláskem, který zněl jako tisíc stříbrných zvonků:

„Neboj se, nechci ti ublížit. Jsem princezna, nejmladší dcera čaro­děje Palerma, a přišla jsem, abych ti pomohla. Orel, který tě sem přinesl, je v mých službách. Co tě souží, že nemůžeš usnout?“

Princ si povzdechl.

„Tvůj otec mi dal těžký úkol. Musím zítra obdělat poušť, sklidit a vymlátit obilí, z mouky upéci chleba a večer přinést krajíček tvému otci.“

„S tím se netrap,“ řekla princezna, „já se postarám, aby všechno bylo, jak má být. A teď už spi.“

Princ ulehl a spal až do rána tvrdým spánkem. Sotva se za svítání probudil, otevřel oči a přiskočil k oknu. Vydechl úžasem: před ním se táhly nekonečné lány obilí a vlnily se v slabém větru. Jak slunce stoupalo po obloze, obilí žloutlo a po poledni už praskaly na stéblech zralé klasy. Kvečeru náhle obilí zmizelo jako na povel, k obzoru se táhlo jen nízké strniště. Princ stál u okna a jenom se užasle díval. Náhle za sebou zaslechl lehké kroky; otočil se a uviděl princeznu, držela v rukou veliký stříbrný podnos a na něm voněl čerstvý chleba. Usmála se na prince a řekla:

„Tady máš, co jsi žádal. Jenom tě prosím, neříkej otci, že jsem ti pomohla, jinak by bylo zle s námi oběma!“

Podala princi stříbrný podnos a zmizela. Princ ukrojil voňavý krajíc a rozběhl se do velké síně. Uklonil se před čarodějem a podal mu beze slova krajíc chleba.

Čaroděj nevěřil vlastním očím. Přivoněl k chlebu, ukousl, pokýval hlavou. Brzy se však vzpamatoval a řekl:

„Musím přiznat, princi, že jsi splnil první úkol k mé úplné spokojenosti. Ani se mi nechce věřit, že jsi to dokázal sám, ale to se ještě uvidí. Teď tě nebudu zdržovat, protože tě čeká druhý úkol. Podívej se z okna a pověz, co vidíš.“

Princ přistoupil k oknu a řekl:

„Vidím velký dvůr a na něm pobíhá divoký černý kůň.“

„Správně vidíš,“ přikývl čaroděj. „To je právě tvůj druhý úkol: musíš ho zkrotit. A věř mi, že je to úkol tisíckrát těžší, než byl ten včerejší. Teď můžeš jít, ráno mi ukážeš, co jsi dokázal.“

Princ se obrátil a odešel. Uložil se na lůžko a díval se do okna, za kterým plul po nebi bílý měsíc.

Kdyby tady byl můj orel, pomyslil si, jistě by mi pomohl, nebo aspoň poradil!

V tom okamžiku zavanul komnatou slabý větřík a před princem stála čarodějova nejmladší dcera. Princ se posadil a téměř ani nedýchal, připadala mu ještě krásnější než včera.

„Copak tě zase trápí?“ zeptala se stříbrným hláskem. „Úkol jsi přece splnil!“

„Čeká mě další zkouška,“ řekl smutně princ. „Musím zkrotit divokého černého koně, který pobíhá po velkém dvoře. Nezastaví se ani na chvilku, od kopyt mu létají jiskry a z nozder mu srší oheň.“

Princezna se usmála.

„Jen klidně spi! Až ráno vyjdeš na dvůr, bude kůň osedlán. Ale varuj se hned skočit do sedla, to by byl tvůj konec! Vezmi si pořádný bič a dej znát hřebci svou sílu: švihej koně, švihej do sedla, švihej do třmenů, jen uzdy se nedotýkej. Abys věděl, ten černý kůň, to bude můj otec, sedlo, to bude má matka, třmeny budou mé sestry.“

„A uzda,“ zeptal se princ, „proč se nemám uzdy ani dotknout?“

„Protože ta uzda,“ řekla princezna, „to budu já. A teď klidně spi a nedělej si starosti.“

Princ usnul a spal až do svítání. Ráno se probudil, přistoupil k oknu a uviděl, že všechno je tak, jak princezna řekla. Kůň pobíhal po nádvoří, měl stříbrné sedlo i uzdu, zdobené třmeny. Vzpínal se na zadních, hrabal ve vzduchu kopyty a nepostál ani na chvíli.

Princ seběhl po schodech do stáje a vybral si nejsilnější a nejdelší bič, jaký tam našel. Vkročil do dvora, švihl koně, potom švihl přes sedlo a přes třmeny. Kůň se vzpínal, kopal na všechny strany, ale princ se nedal a znovu zdvihl bič. Kvečeru stál hřebec uprostřed dvora klidný jako beránek, černou srst měl zvlhlou potem. Princ vyskočil do sedla, třikrát objel dvůr, přivázal koně ke sloupu, seskočil a vydal se k Palermovi.

Čaroděj seděl v křesle, přes čelo měl obvaz a rychle dýchal.

„Musím přiznat,“ řekl vyčerpaným hlasem, „že jsi splnil i druhý úkol. Nechce se mi ani věřit, že jsi to dokázal sám. Ale to se ještě ukáže, až přijde čas. Teď tě čeká třetí a poslední úkol. Podívej se z okna.“

Ukázal rukou a princ přistoupil k oknu.

„Co vidíš?“ zeptal se Palermo.

„Vidím modré moře až k obzoru. Jsou na něm vlny větší než věže tvého paláce a příboj bije do skal jako kladivo do kovadliny.“

„Vidíš dobře,“ přikývl Palermo. „Před třiatřiceti roky spadl mé babičce do toho moře zlatý prsten. Když ho vylovíš, tvá služba skončí a dostaneš jednu z mých dcer za ženu. Teď už jdi a dobře se vyspi, protože třetí úkol je ze všech nejtěžší.“

Princ vyšel ze síně a ulehl na lůžko. Nespal, díval se oknem do nočního nebe, po kterém plul stříbrný měsíc.

Kdyby tady byl můj orel, pomyslil si, nebo Palermova nejmladší dcera! Ti by si jistě věděli rady!

Komnatou zavanul lehký vánek a před princem stála princezna.

„Copak tě trápí?“ zeptala se. „Splnil jsi oba úkoly, a přece vzdycháš, jako by tě potkalo neštěstí.“

Princ odpověděl:

„Jak bych nevzdychal! Musím zítra vylovit z moře ztracený prsten. Nevím ani, kde leží, a při břehu je takový příboj, že mě vlny rozbijí o skály.“

Palermova dcera se usmála.

„Nerozbijí tě, neboj se. Jen klidně spi, já ti pomohu. Není to snadný úkol, ale když uděláš, co ti poradím, všechno dobře dopadne. Přijď zítra časně ráno na mořský břeh a vezmi s sebou meč. Budu tam na tebe čekat. A teď dobrou noc.“

Když zmizela, princ usnul a spal až do svítání. Ráno vstal před východem slunce, opásal se mečem a vydal se na mořský břeh. Na písku u skal už čekala Palermova dcera. Vyšla mu vstříc a řekla:

„Pospěš si, času je málo. Vezmi meč a usekni mi hlavu.“

„Cože?“ zvolal princ.

„Poslouchej dobře, co ti říkám,“ odpověděla dívka. „Musíš to udělat! Potom hodíš hlavu i tělo co nejdál do moře. To je všechno, co po tobě žádám.“

„Něco takového nikdy neudělám,“ vykřikl princ, „to ať raději leží prsten na dně moře do skonání světa!“

„Neboj se,“ řekla Palermova dcera. „Za malou chvíli budu zase živá a zdravá, uvidíš. To ti slibuji.“

Princ ještě dlouho odmítal, ale když ho princezna znovu a znovu ujišťovala, že zase ožije, svolil. Zavřel oči, a učinil všechno, co po něm Palermova dcera žádala. Potom vložil její tělo do hedvábného šátku a odhodil uzlík daleko do moře.

V místě, kde se princezna potopila, znenadání začala pěnit voda, vřela a zmítala se, až nakonec ze sloupu zpěněné vodní tříště vystoupila Palermova dcera, živá, zdravá a nedotčená, jen na krku měla rudý proužek. Vyběhla na břeh a podala princi zlatý prsten.

Juan ji objal a řekl:

„Jestliže si proužku všimne tvůj otec, určitě pozná, že jsi mi pomáhala.“

Princezna se usmála: „To už je moje starost.“

Princ se vydal za čarodějem a odevzdal mu prsten.

Čaroděj nedokázal zakrýt úžas.

„Jsi chytřejší a silnější, než jsem si myslel. První dva úkoly, to byla hračka; ale ten poslední byl těžký. Jenom se ptám sám sebe, kdo ti pomáhal. Však se na to ještě přijde! Udělal jsi všechno, co jsem na tobě žádal. Teď je řada na mně, abych splnil, co jsem slíbil.“

Vstal a zvolal:

„Přiveďte mé dcery!“

Ve chvilce vkročily do síně tři čarodějovy dcery. Princ si hned všiml, že nejmladší má na krku šňůrku červených korálů, a jenom doufal, že to nepostřehne Palermo.

„Teď si vybereš jednu z mých dcer,“ řekl Palermo. „Ale vybereš si poslepu, protože ti zavážeme oči.“

Princ se lekl, ale hned si vzpomněl, podle čeho pozná nejmladší Palermovu dceru i se zavázanýma očima, a řekl rychle:

„Dobrá, s tím souhlasím.“

Zavázali mu oči, princ přistoupil k první čarodějově dceři, dotkl se jí prsty tváře i krku a zavrtěl hlavou. Pak se dotkl druhé dcery a zase zavrtěl hlavou. U třetí ucítil pod prsty šňůru korálů a zvolal:

„Tuhle chci za ženu!“

Čaroděj Palermo hned pochopil, co se stalo. Nedal však na sobě nic znát a tvářil se, že nic neviděl.

„Co jsem slíbil,“ zvolal, „to splním! Ještě dnes vám vystrojím svatbu!“

A byla svatba. Slavná a hlučná, stoly se prohýbaly, víno teklo potokem, pištci vyhrávali. Pozdě večer se odebral princ s Palermovou dcerou do připravené komnaty. Posadili se ke stolu a princezna řekla tiše:

„Bojím se, že otec všechno poznal. Počkej, za malou chvíli uvidíme.“

Zanedlouho uslyšeli na chodbě kroky. Zastavily se u dveří a ozval se Palermův tichý hlas:

„Dcero, už spíš?“

Princezna zvolala:

„Ještě nespím, otče! Povídám si se španělským princem!“

Když kroky na chodbě ztichly, řekla princezna šeptem:

„Měla jsem pravdu. Otec čeká, až usneme, protože nás chce zabít.“

„Co uděláme?“ zeptal se princ.

„Musíme uprchnout,“ odpověděla princezna. „Běž do stáje, jsou tam dva koně. Jeden je silný a svalnatý, druhý hubený a slabý. Silnější uběhne třicet mil za minutu, slabší čtyřicet. Dej pozor: osedlej toho druhého! Až budeš hotov, zapískej pod oknem.“

Princ rychle odběhl. Palermova dcera vzala malou stříbrnou misku, plivla do ní a postavila ji zpátky na stůl. Když se po chvíli ozvalo pod oknem slabé hvízdnutí, princezna se tiše vykradla z komnaty a seběhla po schodech do dvora. Spatřila osedlaného koně a řekla:

„Co jsi to udělal! Osedlal jsi toho nepravého!“

Princ se lekl, ale rychle se vzpamatoval.

„Ještě to můžeme změnit! Přivedu hned toho druhého.“

„Na to už není čas,“ řekla princezna. „Musíme odtud co nejrychleji!“

Princ vyskočil do sedla, posadil před sebe Palermovu dceru a už vyrazili tryskem ze dvora.

Právě v tu chvíli se ozval za dveřmi jejich komnaty tichý hlas:

„Dcero, už spíš?“

A slina na stříbrné misce odpověděla:

„Ještě nespím, otče! Povídám si se španělským princem.“

To se opakovalo ještě několikrát. Ale protože slina v horké letní noci rychle vysychala, byla odpověď pokaždé slabší a slabší, až nakonec slina vyschla docela a už neodpověděla.

Palermo otevřel dveře a vstoupil, v ruce měl meč. Pochopil, že princ i princezna utekli, a rozběhl se do stáje.

Spatřil hubeného koně a zajásal:

„Špatně si vybrali! Teď je snadno dohoním!“

Osedlal koně, pobodl ho ostruhami a jako šíp vyrazil za uprchlíky.

Princ a jeho nevěsta prchali po mořském břehu, neustále pobízeli koně, aby běžel co nejrychleji. Náhle za sebou uslyšeli dusot kopyt. Palermova dcera vykřikla:

„Otec nás dohání! Princi, zastav koně, ale rychle!“

Princ přitáhl uzdu a seskočil ze sedla. Vzal do náruče princeznu a opatrně ji postavil do písku.

„Až bude blíž,“ řekla princezna, „proměním koně v zahradu, tebe v zahradníka a sebe v hlávku zelí. Když se tě bude vyptávat, předstírej, že jsi hluchý.“

Dusot kopyt už zněl docela blízko. Princezna zašeptala několik kouzelných slov a všechno se stalo, jak řekla.

Vzápětí se přiřítil Palermo v sedle zpoceného koně a zastavil. Rozhlédl se, spatřil zahradníka a zeptal se ho:

„Milý muži, neviděl jsi tady na koni dva jezdce?“

„Zelí?“ odpověděl zahradník. „To víš, že mám zelí! Hned ti vyberu nějakou pěknou hlávku!“

„Nech si svoje zelí,“ vykřikl Palermo vztekle, „ptám se tě na něco jiného!“

„Já vím,“ přitakal zahradník. „Letos byla úroda špatná, ale napřes­rok bude určitě lepší!“

Palermo mávl rukou, obrátil koně a vrátil se do zámku. Sotva se objevil v bráně, hned se ho ptaly obě dcery:

„Tak co? Chytil jsi je?“

Palermo zavrtěl hlavou. „Vůbec jsem je nenašel! Viděl jsem jen zahradníka uprostřed zahrady, skláněl se nad hlávkou zelí.“

„Oklamali tě!“ vykřikly dcery. „To byli přece oni!“

Palermo byl bez sebe vztekem. Znovu skočil do sedla a vyrazil ze dvora.

Princ a jeho nevěsta zatím prchali dál. Po chvíli zaslechli za sebou dusot koňských kopyt. Princezna řekla:

„Zastav se, už je nám zase v patách. Ale rychle, rychle, nebo se nám zle povede!“

Seskočili z koně a princezna řekla tiše:

„Proměním koně v jeskyni, tebe v poustevníka a sebe v obraz.“

Zašeptala několik kouzelných slov a stalo se, jak řekla.

Byl už nejvyšší čas, v mžiku se objevil před jeskyní Palermo. Strhl koně, skočil ze sedla a zvolal:

„Poustevníku, pověz mi, neviděl jsi tady mladého muže a mladou ženu na koni?“

„Už je to tak,“ odpověděl poustevník, „málem jsem zapomněl. Musím přilít olej do lampičky, nebo na ten obrázek vůbec neuvidíš.“

„Tvůj obrázek mě nezajímá!“ rozkřikl se Palermo. „Ptám se tě, jestli tudy nejel na koni španělský princ s mou dcerou!“

„Máš pravdu,“ odpověděl poustevník. „Jinak lampička zhasne. Už dohořívá.“

Čaroděj mávl vztekle rukou, vyskočil znovu do sedla a vrátil se domů. Sotva projel branou, přiběhly mu naproti jeho dcery.

„Dopadl jsi je?“ ptaly se dychtivě.

„Ani jsem je neviděl,“ odpověděl mrzutě čaroděj. „Ptal jsem se na ně jednoho poustevníka, ale ten byl hluchý jako poleno. Bez přestání něco blábolil o nějakém obrázku.“

„To byli oni!“ vykřikly dcery. „Určitě to byli oni! Pospěš si, jinak už je nechytíš!“

Čaroděj se znovu vyšvihl do sedla a pobodl koně. V duchu si přísahal, že tentokrát mu už neuniknou.

Zatím ujížděl princ s Palermovou dcerou dál. Znenadání za sebou zaslechli dusot kopyt. Princezna se ohlédla a zvolala:

„To je můj otec! Rychle, princi, zastav, nebo s námi bude zle!“

Princ strhl koně a seskočil do písku. Princezna vytáhla z uzlíku vajíčko a hodila je k úpatí skály. Vajíčko se rozbilo a v okamžiku se proměnilo ve veliké moře mezi uprchlíky a čarodějem.

Palermo zastavil na břehu, už viděl, že je nedostihne. Vztyčil se ve třmenech a zvolal proti té nekonečné vodě:

„Jen se neradujte, že jste mi unikli! Dávej si pozor, španělský princi! Pamatuj si: jestliže tě někdo obejme dřív než moje dcera, zapomeneš na ni! Zapomeneš a všechno, co se stalo, ti bude připadat jenom jako sen!“

Potom obrátil koně a pomalu se vracel do svého zlatého zámku, ke královně a k oběma dcerám.

Princ a princezna zatím putovali dál a dál, až dorazili do země španělské. Jednoho dne spatřili před sebou velké město. Princ zastavil koně a řekl:

„Jsme doma. Počkej tu na mě, půjdu pro zlatý kočár, pro andaluské hřebce a pro nejkrásnější šaty, abys mohla vjet do města tak, jak si zaslouží tvá krása a moudrost.“

Princezna zesmutněla.

„Ale já nechci zlatý kočár ani krásné šaty, ani andaluské hřebce! Nenechávej mě tu, nevracej se domů sám, nebo na mě zapomeneš! Pamatuj, čím nám hrozil můj otec!“

„Neměj strach,“ odpověděl princ, „vrátím se pro tebe ještě dnes. Dám si pozor, aby mě nikdo neobjal dřív než ty, můžeš mi věřit.“

Skočil do sedla a rozjel se k branám města.

To bylo uvítání! Jeho matka, španělská královna, se rozplakala štěstím. Chtěla ho obejmout a políbit, ale princ ustoupil a řekl:

„Teď ještě ne, až večer. Musím se vrátit pro svou ženu. Krásnější a hodnější jsi v životě neviděla! Prosím jen o jedno: připravte mi zlatý kočár, nejlepší andaluské hřebce a pro mou nevěstu ty nejkrásnější šaty na světě. Ale teď si na chvilku zdřímnu, mám za sebou dlouhou cestu. Až bude všechno přichystáno, vzbuďte mě.“

Uložil se ke krátkému spánku. Sotva však usnul, přistoupila k němu jeho stará chůva, objala ho kolem ramen a zlehka ho políbila na čelo. Potom zase tiše a po špičkách odešla.

Netrvalo dlouho a královna prince probudila. Sklonila se nad ním a řekla:

„Všechno je připraveno, jak sis přál. Zlatý kočár tě čeká na dvoře.“

„Jaký kočár?“ zeptal se udiveně princ. „Nerozumím ti.“

„Přece zlatý kočár,“ odpověděla královna, „v kterém jsi chtěl přivézt svou ženu!“

Princ se zamyslil, potom zavrtěl hlavou.

„Nevím nic o žádné ženě. O čem to vlastně mluvíš? Já chci jen jedinou věc: zůstat tady a nikdy už neodejít.“

Královna nechápala, co se děje; byla však šťastná, že se jí syn vrátil, a už se dál nevyptávala.

Palermova dcera zatím stála na pokraji lesa a sledovala cestu k městské bráně. Čekala den, dva, tři dny. Třetího dne poznala, že na ni princ zapomněl, a dala se do pláče.

Byl už večer, když si otřela slzy a sama samotinká se vydala do královského města. Zaklepala na vrata jednoho velkého paláce a zeptala se, zda paní nepotřebuje komornou nebo děvečku do služby. Palác patřil vznešeným urozencům; zželelo se jim krásné a smutné dívky a přijali ji.

Pán a paní měli mladičkou a hezkou dceru; stalo se, že se zalíbila princi a líbila se mu tolik, že jednoho dne přijel do paláce a požádal o její ruku.

Den svatby už byl určen, hostina připravena, hosté pozváni. Večer před svatbou navrhla nová komorná své paní, že pro obveselení svatebčanů sehraje loutkovou hru, kterou si sama připravila. Paní ráda souhlasila; komorná přichystala malé jeviště a vyřezala ze dřeva dvě loutky. Jednu z nich, loutku ženy, oblékla do stejných šatů, jaké nosívala sama, druhou, loutku mladého muže, oblékla do šatů, jaké nosíval princ.

Nadešel den svatby. V paláci bylo od rána veselo, hosté se sjížděli, hudci vyhrávali, až v uších zaléhalo. Když se k polednímu shromáždili všichni hosté, paní domu oznámila, že jim připravila malou kratochvíli, a pozvala je na loutkové představení.

Všichni se nahrnuli do veliké síně. Opona se zdvihla a svatebčané vydechli úžasem: viděli krásný zámek, který zářil jako ze zlata. Před zámkem stál princ a vedle něho krásná dívka s holí v ruce.

Palermovu dceru, která za kulisami držela v rukou drátky svých loutek, neviděl nikdo.

Krásná dívka na jevišti se obrátila k princi a řekla:

„Ty můj milý, milovaný, vzpomínáš si, jak jsi hledal zlatý zámek čaroděje Palerma a jak tě k němu nakonec na zádech donesl starý orel? Vzpomínáš si?“

Loutka, oblečená za prince, rozhodila rukama a Palermova dcera řekla změněným hlasem:

„Ne, nevzpomínám si.“

Krásná dívka zdvihla hůl a přetáhla svého druha přes záda.

Princ v hledišti sebou trhl, jako by dostal ránu sám. Svatebčané se rozesmáli. Dřevěná loutka dívky na jevišti však pokračovala:

„A vzpomínáš si, ty můj milý, milovaný, jak ti čaroděj Palermo přikázal, abys obdělal za jediný den poušť, sklidil obilí, upekl z mouky chleba a přinesl mu krajíc?“

„Ne,“ odpověděla loutka prince, „to si nevzpomínám.“

Krásná dívka zdvihla ruku a znovu přetáhla prince holí.

Skutečný princ v hledišti se jen zachvěl. Dívka na jevišti však mluvila dál:

„Ty můj milý, milovaný! Copak si už nevzpomínáš, jak ti čaroděj poručil, abys zkrotil na dvoře jeho paláce divokého černého koně?“

Svatebčané mlčeli, už se nesmáli. Zdálo se jim, že v hlase loutky slyší slzy.

„Ne,“ odpověděl znovu princ na jevišti, „na nic takového si nevzpomínám.“

Dostal další ránu holí; a byla tak silná, že španělský princ v hledišti vykřikl bolestí. Avšak loutka krásné dívky nemilosrdně pokračovala:

„A vzpomínáš si, jak jsi vylovil z moře prsten, který ležel na dně třiatřicet let?“

„Ne,“ odpověděl princ na jevišti, „nevzpomínám.“

A dívka ho přetáhla holí počtvrté. Španělský princ v hledišti znovu vykřikl bolestí.

Loutka krásné dívky se ptala dál:

„Prosím tě, moc tě prosím – má lásko: vzpomínáš si, jak jsme prchali z čarodějova zámku? Vzpomínáš si, jak ti můj otec řekl, že na mě zapomeneš, když tě někdo obejme dřív než já?“

Dřevěný princ zavrtěl hlavou a řekl sotva slyšitelně:

„Ne, to si nevzpomínám.“

A dívka ho udeřila znovu: tentokrát tak prudce, že se loutka rozpadla na tisíc třísek. Španělský princ vyskočil a položil si dlaň na čelo. V hlavě mu hučelo. Svatebčané povstali a zaraženě čekali, co bude dál. Španělský princ náhle zvolal:

„Už si vzpomínám! Kde jsi, má lásko? Ukaž se mi, ukaž se, ať tě vidím! Na všechno si vzpomínám, na všechno!“

Z kulis vystoupila komorná, Palermova dcera. Z očí jí tekly slzy proudem. Princ k ní přiskočil a přede všemi ji objal. Potom se obrátil ke své matce, španělské královně, a zeptal se jí:

„Matko, objal mě někdo tenkrát večer, když jsem se vrátil?“

„Nikoho jsem neviděla,“ odpověděla královna. „Já jsem tě chtěla obejmout, ale nedovolil jsi to.“

Mezi svatebčany povstala šedovlasá stařenka a řekla:

„Já jsem tě objala, princi! Já, tvá chůva. Objala jsem tě, když jsi usnul. Tolik se mi po tobě stýskalo a tak dlouho jsem tě neviděla!“

Princ se usmál, položil zlehka dlaň Palermově dceři na rameno a prohlásil přede všemi:

„Tuto dívku jsem si zvolil za ženu a budu s ní žít až do smrti.“

Ještě toho dne se slavila svatba. Bez zlatého kočáru, bez andaluských hřebců, bez brokátových šatů, ale ti dva žili spolu šťastně až do smrti.

I potom však smrt obcházela kolem nich jen po špičkách a dlouho váhala, než se přihlásila o svoje právo.
