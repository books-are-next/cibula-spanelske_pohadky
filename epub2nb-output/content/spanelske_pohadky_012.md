---
title: Půlkohoutek
contentType: prose
---

<section>

Kdo samou pýchou mhouří víčka, skřípe pak jako korouhvička. Podivný někdy je náš svět. Mohu vám o tom vyprávět?

Na jednom venkovském dvoře žila černá slepička s červeným hřebínkem na hlavě. Měla kolem sebe houf kuřátek, jedno pěknější než druhé. Jak už to však bývá, máma slepice měla ze všech nejraděj i malého kohoutka, chudáčka, který byl vlastně jen poloviční: od narození měl jen jedno oko, jedno křídlo a jednu nohu. Všichni ve dvoře mu proto říkali Půlkohoutek. Kohoutek se velmi zlobil, protože byl přesvědčen, že je ten nejkrásnější a nejodvážnější kohoutek z celé vesnice.

Jednoho dne řekl Půlkohoutek mámě slepici:

„Tady na dvoře nedovede nikdo ocenit, jak jsem krásný. Nebudu pořád žít mezi ošklivci, kteří mají dvě křídla, dvě oči a dvě nohy. Ty jsi celá černá a můj otec kohout umí jen sedět na plotě a kokrhat. Půjdu do města ke králi, ten jediný ocení moje přednosti a jistě mě vyhlásí za nejpěknějšího kohoutka celého království.“

Když to matka slepice uslyšela, začala naříkat:

„Synáčku, co tě to jenom napadlo? Kde najdeš bezpečnější místo, lepší hnojiště a chutnější broučky a mušky než doma? Tady tě přece máme všichni rádi a chráníme tě před každým nebezpečím. Co si jen počneš v širém světě?“

„To teprve uvidíš,“ řekl pyšně Půlkohoutek, „co já si počnu! Však o mně ještě uslyšíš! Já se jen tak neztratím.“

Když maminka slepice viděla, že kohoutka nepřemluví, dala mu na cestu aspoň několik dobrých rad.

„Vyhýbej se cizím dvorům, nebo se ti zle povede! Dávej si pozor na lišky, lasičky a jiná zvířata, která žízní po naší krvi! Víš přece, že nejsi tak rychlý jako ostatní kuřátka. A hlavně se vyhýbej kuchyním a kuchařům! Pamatuj si, že to jsou naši nejhorší nepřátelé!“

Půlkohoutek se jenom ušklíbl…

„Já už si poradím! Vím sám nejlíp, co mám dělat, a tvoje rady jsou mi k smíchu!“

Na matku slepici se už ani nepodíval, zamával svým jediným křídlem celému dvoru a třikrát zakokrhal, aby všichni věděli, že se loučí. Potom se vydal na cestu.

Šlo se mu ztěžka, za chvíli měl hlad a dostal žízeň. Došel ke břehu potoka, ale objevil na dně jen uzounkou stružku vody. Chtěl se napít, avšak potok mu řekl:

„Dám ti vody, kolik jen budeš chtít, ale pomoz mi, nebo vyschnu docela! K prameni napadaly větve a voda se rozlévá po louce. Odnes ty zlé větve a já se ti odměním čistou a studenou vodou!“

Půlkohoutek se zamračil a odpověděl rozhněvaně:

„A ty si myslíš, že budu posluhovat nějakým špinavým strouhám? Jen si pomoz sám! I když vyschneš docela, nebude tě škoda.“

Potůček ani nechtěl věřit, že to říká doopravdy. Ale když viděl, že se k němu kohoutek obrátil zády a chystá se na další cestu, sebral všechny své síly a zvolal skomírajícím hláskem:

„Však ty si na mě ještě vzpomeneš! A bude to dřív, než si myslíš!“

„Tak ty mi chceš vyhrožovat?“ rozzlobil se Půlkohoutek. „Teď ti teprve nepomůžu! A už mě nezdržuj, moc pospíchám!“

Šel dál zaprášenou cestou. Slunce pálilo a kohoutkovi bylo horko. Znenadání vidí, že u příkopu leží podivné stvoření a sotva dýchá.

„Uhni mi z cesty,“ zvolal rozhněvaně. „Snad nechceš, abych tě obcházel! Copak nevidíš, že překážíš? Kdo vůbec jsi?“

Divné stvoření se trochu pohnulo, zavzdychalo a řeklo tenounkým hláskem:

„Já jsem vítr. Kdybys jen viděl, jak já byl silný! Ohýbal jsem stromy, dělal vlny na moři, ale jen na chvilku jsem usnul v poledním horku a tolik jsem zeslábl, že se ani pohnout nemohu. Ty jistě víš, že se všichni navzájem potřebujeme. Zamávej nade mnou křídlem, já se hned vzpamatuji! Nějak už doletím k matce a sestrám, spravují zrovna mraky, které jsem roztrhal. Dají mi najíst a napít, znovu se mi vrátí síla a já se zase rozletím k obloze! Jenom mi pomoz, bez tebe zahynu!“

Půlkohoutek si ho chvíli prohlížel, potom se uštěpačně zasmál a řekl zlomyslně:

„Tak ty jsi vítr? Už jsi zapomněl, že jsi mě nedávno porazil? Zapomněl jsi, jak jsi mě srazil k zemi, když jsem vyletěl na plot a chtěl ukázat celému dvoru, jaký mám krásný hlas? Kdepak, tobě já pomáhat nebudu. Máš, co jsi chtěl!“

„Jen si nemysli,“ zašeptal vítr docela slabounce, „třeba jednou dojde i na tebe! A možná to bude dřív, než se naděješ!“

Půlkohoutek si ho však už nevšímal a šel dál, ani se neotočil. Cesta ho dovedla až na okraj velkého spáleného pole. Lidé z vesnice pokosili obilí, odvezli slámu a strniště zapálili. Oheň už dávno dohořel, pole bylo černé, jen z příkopu u cesty ještě stoupal tenký slabý proužek kouře. Půlkohoutek byl zvědavý a přistoupil blíž, aby se podíval, co tam čoudí. Uviděl malou řeřavou jiskřičku, která užuž dohasínala pod vrstvou popela. Jakmile jiskřička spatřila Půlkohoutka, vykřikla:

„Kohoutku, kohoutku, pomoz mi! Ty jediný mě můžeš zachránit! Můj bratranec vítr se někde zatoulal, marně jsem ho volala. Nemám co jíst a jistě umřu, jestli mi nepomůžeš. Přines mi pár suchých stébel a já ti budu nadosmrti děkovat, že jsi mi zachránil život!“

„Tobě tak budu pomáhat,“ řekl povýšeně Půlkohoutek, „zrovna tobě! To bych si dal! Dovedu si moc dobře představit, co bys pak se mnou udělala!“

„Třeba mě budeš jednou potřebovat,“ řekla jiskřička slábnoucím hlasem, „a může to být dřív, než si pomyslíš!“

„Ale, ale,“ zaškaredil se kohoutek, „ty mi budeš ještě vyhrožovat?“

Rychle nahrabal na jiskřičku vrstvu popela, natáhl krk a třikrát vítězně zakokrhal, jako by vyhrál velikou bitvu.

Z popela se přestalo kouřit a Půlkohoutek šel dál. Šel a šel, až před sebou spatřil veliké město s vysokým hradem na kopci. Hned ho napadlo, že to bude jistě hrad pana krále a paní královny. Zaradoval se, že je konečně u cíle, a zamířil k bráně.

Strážce mu však zastoupil cestu a zvolal:

„Tady nemáš co pohledávat! Zpátky!“

Půlkohoutek couvl, přikrčil se za keřem a čekal na svou chvíli. Čekal a čekal, až uslyšel na cestě dusot koní. Ohlédl se a uviděl, že se k bráně cvalem blíží několik jezdců.

Zarazili koně u padacího mostu a zvolali:

„Jedeme ke králi na hostinu!“

Strážce otevřel doširoka bránu, Půlkohoutek se ukryl v oblaku zvířeného prachu a v mžiku byl ve dvoře. Rozhlédl se a spatřil otevřené dveře, za nimiž pobíhali muži v bílých pláštích a čepicích. Chvíli je pozoroval, potom se zeptal kočky, která běžela od stájí k bráně:

„Pověz mi, kdo jsou ti lidé za dveřmi?“

„To jsou královští kuchaři,“ zamňoukala kočka posměšně. „Jenom si pospěš, už na tebe čekají!“

Půlkohoutek si vzpomněl, jak mu maminka radila, aby se vyhýbal kuchařům a kuchyním. Vypnul hruď, aby dokázal, že se nebojí, a otevřenými dveřmi vešel do hradní kuchyně. Zastavil se a třikrát hlasitě zakokrhal.

Jeden z kuchařů se zasmál a zvolal:

„Podívejte, tady se nám hlásí další pečínka!“

Popadl kohoutka, zakroutil mu krk a kývl na malého kuchtíka, který zrovna běžel kolem:

„Přines horkou vodu, ať mu spařím peří!“

A kuchtík už nesl od pece hrnec s horkou vodou. Půlkohoutek vykřikl:

„Vodo, vodičko, potůčku můj milý! Pomoz mi, slituj se, jenom mi neopař moje krásná peříčka!“

Voda v hrnci zabublala a řekla:

„A ty ses nade mnou slitoval, když jsem tě prosila o pomoc?“

A už ji měl kohoutek na peří. Za malou chvíli ho kuchtík oškubal, že na něm nezbylo ani peříčko. Potom dal kohoutka na rožeň a nesl ho k ohni.

„Ohni, ohníčku, jiskřičko milá,“ volal kohoutek. „Ty dokážeš všechno, slituj se nade mnou a nespal mě!“

Plameny zahučely a oheň zvolal:

„A ty ses nade mnou slitoval? Jenom si vzpomeň, co jsi udělal, když jsem tě prosil o pomoc! Ještě jsi na mě nahrnul popel, abys mě docela zadusil!“

A rozpálil se tolik, že kohoutka za malou chvíli upekl do zlatova. Ani to mu však nestačilo, plápolal dál a dál, až byl kohoutek černý jako uhel.

Šel kolem kuchař a uviděl černého kohoutka. Rozzlobil se na kuchtíka a řekl mu přísně:

„To by se mnou náš pan král zle naložil, kdybych mu dal na stůl tak spáleného kohouta! A ještě s jednou nohou! Určitě by řekl, že jsme druhé stehýnko snědli!“

Vzal Půlkohoutka za nohu a vyhodil ho oknem do dvora.

Kolem okna právě letěl vítr. Uchopil Půlkohoutka a vynesl ho vysoko nad střechu královského hradu.

„Větře, větříčku,“ křičel kohoutek, „ty dokážeš všechno! Pomoz mi dolů na zem, zanes mě zpátky do našeho dvora!“

Vítr se však jenom zasmál, zatočil kohoutkem ve větrném víru a zvolal:

„Že jsi mě málem nechal umřít v prachu cesty, na to si už nevzpomínáš? Kdepak! Teď budeš mít, co zasloužíš!“

Zatočil kohoutkem nad střechami, postavil ho na samý hrot nejvyšší věže a uletěl do mraků.

A tak stojí Půlkohoutek na věži dodnes. Když prší, je mokrý od hlavy až k patě, při vichřici se do něho opírá vítr a v létě ho rozpaluje sluneční úpal.

Ztratil i své jméno: lidé už dávno zapomněli, že se vlastně jmenuje Půlkohoutek, a říkají mu kohoutek na věži anebo větrná korouhvička. Má jednu nohu, jedno oko a jedno křídlo a občas si při velkém větru pyšně zakokrhá, aby ukázal lidem, jaký má krásný hlas.

A lidé pod věží nemohou spát a říkají:

„Slyšíte, jak ta větrná korouhvička na věži zase skřípe?“

</section>
