---
contentType: prose
---

Opice a jabloň

  

Na starém olivovníku seděla opice a jedla granátové jablko.

Jak tak jablko jedla, upadlo jí jedno jadérko na zem vedle olivovníku. Po nějaké době si opice všimla, že z jadérka roste jablůňka. Rozběhla se k muži, kterému patřil olivovník, a řekla:

„Poraž ten olivovník, nebo má jabloň zahyne v jeho stínu.“

Ale muž odpověděl:

„To mě ani nenapadne!“

Opice šla k soudci a řekla:

„Pane soudce, hned zatkni toho muže, protože nechce porazit svůj olivovník a moje jabloň zajde ve stínu.“

Soudce odpověděl:

„To mě ani nenapadne!“

Opice se rozběhla ke králi.

„Pane králi, vezmi soudci jeho úřad, protože nechce zatknout muže, muž neporazí svůj olivovník a jabloň zajde ve stínu.“

„To mě ani nenapadne,“ odpověděl král.

Opice šla ke královně a řekla:

„Paní královno, rozhněvej se na krále, protože nechce vzít soudci jeho úřad, soudce nezatkne muže, ten neporazí olivovník a moje jabloň zajde ve stínu.“

A královna odpověděla:

„To mě ani nenapadne.“

Opice se rozběhla k myši.

„Myško, rozhryzej královně sukni, protože se nechce rozhněvat na krále, král nevezme soudci jeho úřad, soudce nezatkne muže, ten neporazí olivovník a moje jabloň zajde ve stínu!“

A myška odpověděla:

„To mě ani nenapadne!“

Opice se rozběhla ke kočce.

„Kočko, sežer myš, protože nechce rozkousat královně sukni, královna se nerozhněvá na krále, ten nevezme soudci jeho úřad, soudce nezatkne muže, ten neporazí olivovník a moje jabloň zajde ve stínu!“

A kočka odpověděla:

„To mě ani nenapadne!“

Opice běžela k psovi.

„Pejsku, pokousej kočku, protože nechce sežrat myš, ta nerozhryže královně sukni, královna se nerozhněvá na krále, ten nevezme soudci jeho úřad, soudce nezatkne muže, ten neporazí olivovník a moje jabloň zajde ve stínu!“

A pes odpověděl:

„To mě ani nenapadne!“

Opice běžela k dubové holi a řekla:

„Holi, napráskej pořádně psovi, protože nechce pokousat kočku, ta nesežere myš, myš nerozhryže královně sukni, královna se nerozhněvá s králem, ten nevezme soudci úřad, soudce nezatkne muže, ten neporazí olivovník a moje jabloň zajde ve stínu!“

A hůl odpověděla:

„To mě ani nenapadne!“

Opice se rozběhla k ohni a žadonila:

„Ohni, ohýnku, spal dubovou hůl, protože nechce napráskat psovi, ten nepokouše kočku, kočka nesežere myš, myš nerozhryže královně sukni, královna se nerozhněvá na krále, král nevezme soudci úřad, soudce nezatkne muže, ten neporazí olivovník a moje jabloň zajde ve stínu!“

Oheň odpověděl:

„To mě ani nenapadne!“

Opice běžela k vodě.

„Vodo, vodičko, uhas oheň, protože nechce spálit dubovou hůl, ta nenabije psovi, pes nepokouše kočku, kočka nesežere myš, myš nerozhryže královně sukni, královna se nerozhněvá na krále, král nevezme soudci jeho úřad, soudce nezatkne muže, ten neporazí olivovník a moje jabloň zajde ve stínu!“

Voda odpověděla:

„To mě ani nenapadne!“

Co měla opice dělat? Rozběhla se k volovi a prosila:

„Volku, volečku, vypij vodu, protože nechce uhasit oheň, oheň nespálí dubovou hůl, ta nenabije psovi, pes nepokouše kočku, kočka nesežere myš, myš nerozhryže královně sukni, královna se nerozhněvá na krále, král nevezme soudci jeho úřad, soudce nezatkne muže, ten neporazí olivovník a moje jabloň zajde ve stínu!“

Vůl odpověděl zkrátka:

„Ani mě nenapadne!“

Opice běžela přímou cestou k řezníkovi.

„Řezníku, zabij vola, protože nechce vypít vodu, voda neuhasí oheň, oheň nespálí dubovou hůl, ta nenapráská psovi, pes nepokouše kočku, kočka nesežere myš, myš nerozhryže královně sukni, královna se nerozhněvá na krále, král nevezme soudci úřad, soudce nezatkne muže, ten neporazí olivovník a moje jabloň zajde ve stínu!“

Řezník odpověděl:

„To mě ani nenapadne!“

Opice si už nevěděla rady. Nakonec se rozběhla ke Smrti.

„Smrti, vezmi si řezníka, protože nechce zabít vola, vůl nevypije vodu, voda neuhasí oheň, oheň nespálí dubovou hůl, dubová hůl nenapráská psovi, pes nepokouše kočku, kočka nesežere myš, myš nerozhryže královně sukni, královna se nerozhněvá na krále, král nevezme soudci úřad, soudce nezatkne muže, ten neporazí olivovník a moje jabloň zajde ve stínu.“

Smrt přikývla a šla si pro řezníka. Sotva ji řezník spatřil, zvolal rychle:

„Neber si mě, já vola zabiju.“ A šel za volem.

Vůl řekl:

„Nezabíjej mě, já vypiju vodu.“

Voda řekla:

„Nevypíjej mě, já uhasím oheň.“

Oheň řekl:

„Nezhasínej mě, já spálím dubovou hůl.“

Dubová hůl řekla:

„Nespaluj mě, já napráskám psovi.“

Pes řekl:

„Nebij mě, já pokoušu kočku.“

Kočka řekla:

„Nepokousej mě, já sežeru myš.“

Myš řekla:

„Nesežer mě, já rozhryžu královně sukni.“

Královna řekla:

„Nerozhryzávej mi sukni, já se rozhněvám na krále.“

Král řekl:

„Nehněvej se na mě, já vezmu soudci úřad.“

Soudce řekl:

„Neber mi úřad, já zatknu muže.“

A muž řekl:

„Pane soudce, nezatýkej mě, protože já běžím vykopat ten olivovník.“

Muž porazil olivovník a opice byla spokojená, protože na její jabloň konečně svítilo slunce.
