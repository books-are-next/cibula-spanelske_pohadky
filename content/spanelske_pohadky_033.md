---
title: "Juan a\_zlatý prsten"
contentType: prose
---

  

Byl jednou jeden chudý vesničan. Měl jen děravou chalupu, psa, kočku, políčko ve stráni a tři syny: nejstarší se jmenoval Pedro, prostřední Pablo a nejmladší Juan. Všichni žili svorně a pomáhali si navzájem ze všech sil; avšak čím byli synové starší, tím větší starosti měl otec, vždyť políčko bylo jako dlaň a rodilo jen kamení.

Jednou seděl otec sám před chalupou, hlavu měl skloněnou a přemýšlel, co udělat, aby všichni neumřeli hladem. Mohl by dát syny do služby; ale ke komu? Sousedé na tom nebyli o nic líp a ve vsích kolem dokola žili jen stejní chudáci, kteří třeli bídu s nouzí.

Jak o tom tak rozvažoval, uslyšel náhle rachot kol. Zvedl oči a uviděl, že se po cestě blíží krásný kočár. Dojel až k chalupě, zastavil a ve dvířkách se objevil neznámý pán v černých šatech. Kývl na otce a řekl:

„Zdá se mi, že máš nějaké starosti. Nechceš dát náhodou syny někam do služby?“

Otec se podivil.

„Jak to můžeš vědět?“

Cizinec mávl rukou.

„Tady je chudý kraj a v každé rodině jsou na tom stejně. Tak chceš, nebo nechceš?“

„To se ví, že chci,“ pospíšil si otec s odpovědí. „A ty bys je vzal do služby všechny tři?“

Cizinec zavrtěl hlavou.

„Stačí mi jeden. Ten nejstarší. Když udělá všechno, co mu přikážu, bude se mít u mne dobře.“

Otec zavolal Pedra a řekl mu:

„Synáčku, toto je ode dneška tvůj pán. Jdi s ním a poslouchej ho ve všem na slovo.“

„Budu ho poslouchat,“ řekl Pedro, „jako poslouchám tebe.“

Rozloučil se s otcem, s oběma bratry, se psem i s kočkou, vyskočil vedle kočího a za chvilku kočár zmizel v oblaku prachu.

Jeli tři dny, až dojeli do města, do pánova paláce. Ráno za úsvitu probudil pán Pedra a přikázal mu:

„Pojedeš se mnou na dlouhou cestu. Vezmi košík a lano, motyku a velký pytel a poslouchej mě na slovo.“

Sedli na koně a jeli tři dlouhé dny a noci pustou krajinou, kde listí opadalo ze stromů horkem a skály žhnuly v palčivém slunci. Čtvrtého dne pán zastavil u opuštěné studny, seskočil z koně a řekl:

„Poslouchej dobře, co ti povím. Spustím tě po provaze do studny; ničeho se neboj, je už dávno vyschlá. Na dně budeš kopat: to, co nakopeš, dáš do košíku, třikrát zatáhneš za provaz a já koš vytáhnu. Až budeme mít pytel plný, vytáhnu tě. To je všechno, co na tobě žádám.“

„To není tak těžké,“ zasmál se Pedro a už se spouštěl do studny. Kopl motykou do vyschlého dna a užasl: pod tenkou vrstvou hlíny byly zlaté oblázky. Naplnil košík, přivázal ho k provazu a dal pánovi znamení. Pán vytáhl koš, vysypal zlato do pytle a spustil koš znovu do studny. Tak naplnil Pedro koš ještě třikrát. Čekal, až pán spustí koš počtvrté, ale místo koše začaly padat do studny velké kameny.

„Pane,“ zvolal Pedro a přitiskl se ke stěně studny, „co to děláte? Vždyť mě zabijete!“

Pán však házel kameny dál, až se mu podařilo Pedra zasáhnout. Ubožák klesl na dno studny a ztratil vědomí.

Muž ještě chvíli čekal, potom vsedl na koně a odjel.

Neuplynul ani týden a objevil se znovu před chalupou Pedrova otce.

„Dobrý muži,“ zvolal, „nedal bys ke mně do služby i svého druhého syna?“

„A copak je s Pedrem?“ zeptal se otec.

Cizinec se zamračil.

„Dlouho u mne nezůstal. Hned druhý den mi řekl, že odjíždí do světa, a pak už jsem ho neviděl. Ale neměj strach, jistě se vrátí, až ve světě zmoudří. Teď mi však pověz: chceš mi dát i svého druhého syna? Bude se mít u mne dobře.“

Otec zavolal Pabla a řekl mu:

„Chlapče, toto je ode dneška tvůj pán. Jeď s ním a poslouchej ho, jako bys poslouchal mě.“

Pablo se rozloučil s otcem a s Juanem, se psem i s kočkou, vyskočil vedle kočího a kočár zmizel v oblaku prachu.

Jeli tři dny, až dorazili do velkého města. Cizinec řekl Pablovi:

„Teď si odpočiň, protože brzy ráno spolu vyrazíme na dalekou cestu.“

Ráno za svítání sedli na koně a jeli tři dny a tři noci opuštěnou, vyprahlou krajinou. Čtvrtého dne pán zastavil před vyschlou studnou.

„Jsme tady! Vezmi si provaz, koš a motyku. Slezeš do studny, nakopeš mi do koše trochu hlíny ze dna a já koš vytáhnu. Až budeme mít pytel plný, vytáhnu i tebe. To je všechno, co na tobě chci.“

Pablo se ochotně spustil do studny. Sotva kopl motykou do hlíny, užasl: před očima se mu zaleskly veliké kusy zlata. Naplnil koš a zatahal za provaz. Pán koš vytáhl, vysypal zlato do pytle a spustil koš znovu do studny. Pablo jej naplnil podruhé, potřetí, ale když čekal, až pán spustí koš počtvrté, začaly padat do studny kameny.

Přitiskl se ke stěně a vykřikl:

„Pane, co to děláte? Vždyť mě zabijete!“

Pán však házel kameny dál, až se mu podařilo chlapce zasáhnout. Ještě chvíli čekal, ale když se ze studny nic neozývalo, sedl na koně a odjel.

Neuplynul ani týden a muž v černém se znovu objevil před chalupou. Vystoupil z kočáru a zvolal na otce:

„Dobrý muži, nechceš mi dát do služby svého třetího syna?“

„Pročpak ne?“ odpověděl otec. „Ale copak je s Pablem? Snad také neutekl?“

„Nechápu,“ řekl muž v černém, „proč to udělal. Zmizel hned druhého dne. Nejspíš se vydal za svým bratrem do světa. Ale neměj strach, určitě se ti oba vrátí. A teď mi pověz: dáš mi svého nejmladšího do služby? Jestliže umí poslouchat, bude se mít u mne dobře.“

Otec zavolal nejmladšího syna a řekl mu:

„Juane, toto je ode dneška tvůj pán. Jdi s ním, buď poctivý a poslouchej ho na slovo, jako posloucháš mě.“

Tak vstoupil Juan do služby k pánovi v černém. Rozloučil se s otcem, rozloučil se s kočkou i se psem a za chvíli zmizel v oblaku prachu.

Sotva kočár dorazil do města, řekl pán novému sluhovi:

„Odpočiň si, ráno nás čeká dlouhá cesta.“

Nazítří sedli oba na koně a vyrazili. Tři dny a tři noci jeli opuštěnou vyprahlou krajinou. Čtvrtého dne zrána pán zastavil u staré vyschlé studny. Seskočil z koně a řekl:

„Jsme tady! Vezmi si provaz, koš a motyku, spusť se do studny a nakopej tam trochu kamení. To je všechno, co na tobě chci.“

Juan se spustil poslušně do studny. Sotva se dotkl nohama dna, strnul jako solný sloup: místo kamenů a hlíny bylo na dně zlato, celé veliké kusy zlata, jež se leskly, až oči přecházely. Po malé chvíli Juan přivykl té nažloutlé záři a obezřetně se rozhlédl. U stěny studny spatřil nehybná těla svých bratrů a hned pochopil, co se stalo. Zdvihl rychle motyku a začal kopat; nekopal však do dna, ale do stěny, aby si vyhloubil úkryt. Když byl otvor dost veliký, přikrčil se v něm a čekal, co se bude dít.

„Tak co tam děláš?“ zvolal muž v černém. „Už je koš plný?“

Juan neodpověděl. Chvíli bylo ticho, potom začaly padat do studny veliké kameny.

„Jsi tam?“ zvolal muž v černém znovu.

Juan mlčel. Muž v černém byl přesvědčen, že je chlapec mrtev, sedl na koně a odjel.

Když dusot kopyt dozněl v dálce, Juan vylezl z úkrytu. Pozorně si prohlížel stěny studny a uvažoval, jak se dostane nahoru. Náhle spatřil v štěrbině nad svou hlavou slabou záři. Sáhl do skuliny a vytáhl krásný zlatý prsten se vzácným kamenem. Navlékl si ho na prst, a jak ho leštil rukávem, třikrát prstenem otočil. V tu chvíli uslyšel slabý hlas:

„Pověz, co žádáš? Jsem tady, abych splnil každé tvé přání.“

Juan se dlouho nerozmýšlel a řekl:

„Žádám, abys mě i mé bratry vytáhl z této studny. Žádám, aby oba bratři byli zase živí a zdraví. A ještě žádám, ať jsme všichni zase doma!“

Sotva domluvil, stáli všichni tři bratři před otcovou chalupou. Chudák otec seděl zrovna na prahu a vzpomínal na své syny; když je spatřil před sebou, vyskočil a slzy radosti mu vytryskly z očí. Objali ho a vyprávěli mu, co se jim přihodilo.

Stařec si povzdechl a pravil:

„Kdybyste věděli, jak jsem rád, že jste unikli z takového nebezpečí! Jenom mě trápí, že vás nemohu přivítat, jak se sluší a patří. Nemám doma ani krajíček chleba.“

Juan se usmál a řekl:

„Nedělej si starosti, otče.“

Zatočil třikrát prstenem a v chalupě se ozval slabý hlas:

„Pověz, co žádáš? Jsem tady, abych splnil každé tvé přání.“

Juan zvolal vesele:

„Žádám plný stůl jídla!“

Ještě ani nedomluvil, a už byl stůl plný jídla. Jedli, pili a hodovali dlouho do noci, něco dali i psovi a kočce.

Bída se vytratila z nízké chalupy. Juanův prsten vykouzlil všechno, co si jen přáli: chleba i mléko, víno i olivy, nové šaty i boty, novou střechu na chalupu, boudu pro psa i pelíšek kočce.

Jednoho dne Juan zase otočil prstenem. Sotva se ozval tajemný hlas, Juan řekl:

„Chci, abys mi postavil nový dům. Ale musí stát přímo proti paláci španělského krále a musí být větší a krásnější, než má sám král.“

Sotva domluvil, ocitli se všichni ve veliké síni zdobené kožešinami a drahocennými závěsy.

Právě v tom okamžiku pohlédl španělský král náhodou z okna a strnul: na svahu přímo proti jeho sídlu se zvedal k nebi nádherný palác. Král si protřel oči, jako by zaháněl zlý sen, a vykřikl:

„Kdo si to postavil palác přímo proti mým oknům? A jak to dokázal přes noc? Vždyť ještě večer tam byla vinice!“

Nikdo z jeho rádců neuměl odpovědět, král zlostně zadupal a zvolal:

„Hned se vydejte do toho paláce a řekněte mým jménem jeho pánovi, že ho zvu na večeři!“

Rádcové vyřídili Juanovi vzkaz a čekali na odpověď.

„Povězte panu králi,“ řekl Juan vesele, „že rád přijdu! Ale nebudu sám, přijdou se mnou ještě moji bratři a otec. Přijdeme všichni, jen pes a kočka zůstanou doma a budou hlídat.“

Večer je král uvítal ve svém paláci. Seděli v hodovní síni a rozprávěli, pili a zase rozprávěli. Králi se líbili všichni čtyři, avšak princezna, jeho dcera, měla oči jen pro Juana, jiného neviděla a neslyšela. A když je král při loučení srdečně zval, aby ho zase brzy navštívili, pozvala princezna Juana ještě srdečněji.

Sotva se objevili v královském paláci znovu, princezna vzala Juana za ruku a odvedla ho do zahrady. Ukázala mu své nejkrásnější růže, křišťálový potok v trávě i labutě na jezírku. Seděli spolu v zeleném loubí a princezna se zeptala:

„Juane, jak jsi dokázal postavit palác za jedinou noc?“

„Sám bych to sotva dokázal,“ odpověděl Juan podle pravdy, „ale mám kouzelný prsten, který mi splní každé přání.“

Princezna se rozesmála, myslela, že Juan jen žertuje, ale večer všechno vyprávěla králi, svému otci.

Král si pomyslil: Co když to nebyl jenom žert? Co když je to pravda?

A když přišel Juan druhého dne znovu za princeznou, řekl mu:

„Dcera mi vyprávěla, že máš kouzelný prsten. Víš co? Postav mi uprostřed moře zlatý zámek, a k tomu zámku ať vede stříbrný most. Až to všechno uděláš, dám ti princeznu za ženu.“

„Nic není lehčího,“ odpověděl Juan. „Zítra ráno se podívej z okna, budeš mít, co žádáš.“

Začínalo teprve svítat, když krále probudila podivná záře. Při­stoupil k oknu, uviděl daleko na moři zlatý zámek a k němu vedl stříbrný most.

Král přivolal princeznu a řekl jí:

„Dcero, byl bych rád, kdyby sis vzala nejmladšího z bratrů za muže. Souhlasíš?“

Princezna ho objala a zvolala:

„A jak ráda!“

Zatímco král připravoval svatbu, princezna se procházela s Juanem po zahradě. Usedli v zeleném loubí a princezna řekla:

„Juane, půjč mi svůj kouzelný prsten!“

Juan nechtěl, ale princezna prosila, žadonila a škemrala tak dlouho, až povolil. Stáhl prsten, podal ho princezně a řekl:

„Půjčím ti ho, ale zítra ráno mi ho musíš vrátit.“

Sotva odešel, princezna si navlékla prsten a s obdivem si ho prohlížela.

Náhle se lekla. Před ní stál neznámý muž v černém a řekl:

„Princezno, máš krásný prsten. Ukaž mi ho!“

„To není můj prsten,“ odpověděla princezna. „Patří Juanovi a splní mu každé přání. Ale když chceš, podívej se na něj.“

„Je to asi opravdu vzácný prsten,“ přikývl cizinec, „ale já mám ještě vzácnější! Když si ho navlékneš, budeš krásnější než všechny ostatní princezny na světě.“

Ukázal princezně prsten.

„Vyzkoušej si ho, však uvidíš, jak ti bude slušet!“

Princezna si navlékla prsten a radostí vykřikla. Byl opravdu krásný a padl jí na prst jako ulitý.

„Můžeš si ho nechat,“ řekl cizinec. „Jdi se podívat do studánky, jak jsi zkrásněla! Já si zatím prohlédnu ten Juanův.“

Princezna mu podala Juanův prsten a běžela ke studánce. Muž v černém otočil rychle prstenem a v tu chvíli se ozval slabý hlas:

„Pověz, co žádáš? Jsem tady, abych splnil každé tvé přání.“

Muž v černém zašeptal, aby ho princezna neslyšela:

„Chci, abys mě odnesl do zlatého zámku na moři. A také chci, abys zničil stříbrný most, který k němu vede. Nic víc.“

V tom okamžiku muž v černém zmizel a stříbrný most se propadl do hlubin. Král v paláci zaslechl bouřící moře a přistoupil k oknu. Most byl pryč, jen voda se pěnila a veliké vlny narážely na břeh. Uviděl to i Juan. Přiběhl za princeznou a zvolal:

„Co se stalo? Kde máš prsten?“

Princezna mu vypověděla, co se přihodilo, a prosila ho za odpuštění. Juan mávl rukou a řekl:

„Co je pryč, je pryč. Hlavně že mám tebe, ty pro mě znamenáš víc než kouzelný prsten.“

Jestliže však odpustil Juan, neodpustil král. Zavolal si Juana a řekl mu:

„Když nebudu mít do tří dnů stříbrný most ke zlatému zámku, nedám ti princeznu. Rozhodni se sám.“

Juan šel smutně k otci a k bratrům a vyprávěl jim, co se stalo i co mu přikázal král. Přemýšleli, rozvažovali, na nic nemohli přijít. Znenadání se otřel Juanovi o nohu pes, z druhé strany se k němu lísala kočka. Juan je pohladil po hlavě a pes řekl lidskou řečí:

„My ti pomůžeme.“

A kočka dodala tenkým kočičím hláskem:

„Byli jste k nám vždycky hodní a dělili jste se s námi o všechno, co jste měli. Teď vám to oplatíme.“

Vyběhli z paláce a běželi až k mořskému břehu. V dálce na obzoru zářil zlatý zámek.

„Co budeme dělat?“ zeptal se pes.

Kočka přecházela po písku sem a tam a přemýšlela.

„Už to mám,“ zvolala náhle, „už jsem na to přišla! Vezmi mě na záda, poplaveme k zámku.“

Pes vzal kočku na záda, skočil do vody a plaval s ní až ke zlatému zámku. Vylezl na břeh, kočka seskočila a pes se otřepal.

Kočka se opřela předními tlapkami o zlatou bránu, několikrát zamňoukala a zvolala:

„Já jsem královna všech koček! Ať sem hned přijde královna všech myší! Když nepřijde, přivedu sem kočky z celého světa a bude s vámi zle!“

Za malou chvíli se objevila v bráně královna všech myší a zeptala se udýchaně:

„Co si přeješ, královno koček?“

„Chci,“ rozkázala kočka, „abys mi přinesla Juanův prsten. Ukradl ho cizinec v černém, jistě ho u něj najdeš.“

Myší královna svolala všechny myši a přikázala jim, aby našly prsten. Myši se rozběhly po celém zámku, hledaly a hledaly, ale marně. Prsten nenašly a smutně se vracely ke své královně. Docela nakonec přiběhla malá drobná myška a vypískla:

„Královno, našla jsem prsten! Má ho muž v černém, ale šel právě spát a připevnil si prsten k nosu, aby mu ho nikdo nevzal.“

„To pro mě bude hračka,“ řekla myší královna a rozběhla se do ložnice. Potichu se vyšplhala na polštář k spáči a konečkem ocásku ho třikrát polechtala pod nosem. Muž kýchl, až se zámek otřásl, prsten mu odletěl od nosu, cinkl o protější stěnu a skutálel se na podlahu. Myší královna ho rychle uchopila a odnesla k bráně.

Kočka jí poděkovala, vzala prsten do zubů, uvelebila se psovi na hřbetě a pes skočil do vody. Plaval a plaval, ale připadalo mu, že se břeh nepřibližuje. Postěžoval si kočce:

„Vlny mě strhávají zpátky do moře. Myslíš, že se vrátíme včas? Co uděláme, když král zatím vyžene tři bratry i jejich otce?“

Kočka nemohla odpovědět, protože držela v zubech prsten. Pes se znepokojil a zeptal se starostlivě:

„Nestalo se ti nic?“

Kočka zase neodpověděla. Teď už se pes vylekal doopravdy a zvolal:

„Tak mi aspoň odpověz! Jestli mi neodpovíš, shodím tě do moře, a doplav si ke břehu sama!“

Kočka neměla ráda vodu, jako ji nemá ráda žádná kočka, a řekla rychle:

„Nemohu ti odpovědět, protože mám v zubech Juanův prsten!“

V tom okamžiku jí prsten vypadl a klesl na dno.

„Vidíš,“ zvolala kočka, „co jsi způsobil? Plav rychleji, ať jsme co nejdřív na břehu!“ Pes zdvojnásobil své úsilí a zanedlouho vylezl na písečný břeh. Kočka seskočila, obrátila se k moři a zvolala:

„Královno všech ryb, volá tě královna koček celého světa! Připluj rychle ke břehu, nebo přivedu všechny své kočky!“

Netrvalo dlouho a z moře se vynořila hlava rybí královny. Byla celá porostlá škeblemi a malými ráčky.

„Co si přeješ?“ zeptala se královna ryb polekaně.

„Přikaž všem rybám, aby mi vylovily ze dna Juanův prsten. Jestliže to hned neučiníš, přivedu všechny kočky a s rybami bude zle!“

„Přinesu ti ho,“ řekla královna, „i kdybych měla sama prohledat celé moře!“

A rychle se ponořila. Všechny ryby se pustily do hledání, ale jedna po druhé se smutně vracely ke královně, prsten nenašly. Až docela nakonec připlula malá rybička a řekla:

„Královno, tady máš prsten. Našla jsem ho pod skalním útesem mezi mušlemi.“

Rybí královna jako šíp zamířila ke břehu, vynořila se před kočkou a řekla:

„Královno všech koček, tady je tvůj prsten. Jsem šťastná, že jsme ho našly.“

Kočka poděkovala a rozběhla se k paláci, pes v patách za ní. Vběhli do síně, kde smutně seděli kolem stolu tři bratři s otcem, a položili jim prsten k nohám.

Juan je objal a dlouho jim děkoval; potom si navlékl prsten a třikrát jím otočil. Sotva jím otočil potřetí, ozval se slabý hlas:

„Co žádáš? Jsem tady, abych splnil každé tvé přání.“

„Prosím tě,“ řekl Juan, „postav znovu stříbrný most a odnes nás všechny zpátky domů. Ale i s princeznou!“

Právě v tu chvíli stál král u okna a díval se na moře. Znenadání se voda zapěnila, odněkud ode dna se vyvalily zelené vlny a z hlubin se vynořil stříbrný most; stékaly z něho kapky mořské vody.

Král radostně zatleskal, obrátil se a zvolal:

„Princezno, dcero, pojď se podívat!“

Avšak princezna neodpovídala. Král rychle poslal pro Juana, ale posel se vrátil a oznámil:

„Králi, Juanův palác zmizel, je tam jen vinice ve svahu, tři bratři i s otcem jsou pryč!“

Král přikázal, aby hledali princeznu po celém paláci i v zahradě, ale nenašli ji.

To už byli tři bratři, otec, pes a kočka dávno doma. I s princeznou.

Juan si vzal princeznu za ženu a všichni žili šťastně až do smrti: Juan, Pablo, Pedro, otec, pes, kočka i princezna. Život si šťastně prožili, koroptvemi se živili. Mně dali k jídlu jenom kost, dělali na mě dlouhý nos.
