---
title: Neposlušná manželka
contentType: prose
---

V jedné vesnici žil mladý muž a ten se oženil s dívkou, kterou měl rád. Díval se na ni jako na obrázek, všechno se mu na ní líbilo: ruce i oči, ústa i vlasy. Smála se od rána do večera a to se mladému muži líbilo ze všeho nejvíc. Jen jednu chybu měla nevěsta: celý den chodila od ničeho k ničemu, a kam ji ráno postavil, tam ji večer našel.

Ženichovi to však nijak nevadilo. Když ráno žena nechtěla vstávat z postele, muž uvařil snídani, přinesl jí všechno, co si přála, a byl šťasten, že jí může udělat radost.

První sladké dny jejich manželství míjely a oba si připadali jako holoubci v lese. Přešel však nějaký čas a mladý muž musel jít pracovat na pole, aby nezarostlo býlím. Sotva kohout ráno zakokrhal, muž otevřel oči, povzdechl si a řekl:

„Nedá se nic dělat, musím jít orat. Jinak nic nesklidíme.“

Nevěsta ho objala kolem krku a zasmála se, až jí bílé zuby zasvítily.

„Nebuď hloupý,“ zašeptala mu do ucha, „kam bys chodil tak brzy? Zůstaň ještě se mnou!“

Muž ji pohladil po vlasech a zůstal s ní. Po nějaké chvíli zdvihl hlavu, uviděl, že slunce už dávno vyšlo, a řekl:

„Je nejvyšší čas. Půjdu, nebo budeme mít v zimě hlad.“

Vstal a oblékl se. Sklonil se nad svou ženou, políbil ji na čelo a pravil:

„Už musím jít. Buď tak hodná a přines mi v poledne oběd na pole.“

Žena se znovu zasmála a zvolala vesele:

„Nic ti nepřinesu!“

„Ale já to myslím doopravdy,“ řekl muž. „V poledne přijdeš a přineseš mi oběd. Jinak to nejde.“

„Nic ti nepřinesu,“ opakovala žena. „Budu se celý den těšit, až se vrátíš, a opravdu nevím, jak to bez tebe vydržím až do večera. Ale oběd ti nepřinesu.“

Muž byl už ve dveřích. Obrátil se a řekl:

„Poslouchej dobře. V poledne mi musíš přinést oběd, nezapomeň!“

Usmál se na ženu a odešel.

Zapřáhl volky do pluhu a plahočil se na tvrdém, kamenitém poli. Slunce stoupalo výš a výš, země byla suchá a nepoddajná. V poledne zavedl muž volky do stínu, dal jim trochu ječmene a posadil se do trávy ke studánce, aby si odpočinul. Čekal a čekal, až mu žena přinese oběd, ale žena nepřišla.

Když už viděl, že se nedočká, napil se vody ze studánky, zapřáhl volky a pustil se znovu do práce.

Večer se vrátil domů. Sotva otevřel dveře, žena ho objala a zvolala vesele:

„Tak jak ses měl celý den? Vidíš, že jsem měla pravdu? Řekla jsem, že ti oběd nepřinesu, a také jsem ti ho nepřinesla. Máš radost, že tvá miloučká ženička opravdu udělá, co řekne?“

„Ale já měl velký hlad,“ povzdychl si muž, „a také mi bylo bez tebe smutno.“

„Co na tom záleží,“ zvolala žena, „když jsme zase spolu! Máš mě rád a to je přece nejdůležitější ze všeho!“

„To je pravda, že tě mám rád,“ odpověděl muž, „ale příště už se mnou takhle nežertuj. Musím pracovat a nemám čas chodit na oběd domů. Teď udělám večeři, najíme se a ty mi zítra přineseš oběd na pole.“

Mladá žena se zasmála, až jí bílé zuby zasvítily, a zvolala:

„A ne a ne a ne! Nic ti nepřinesu!“

Pohladila ho po tváři a políbila na čelo. Potom se navečeřeli a šli spát.

Nazítří se muž probudil tak časně, že ještě ani kohout nezako­krhal. Zatřásl zlehka svou ženou, počkal, až otevře oči, a řekl jí:

„Moc mě to mrzí, ale musím už vstávat.“

A žena odpověděla rozespale:

„Ne, prosím tě, ještě ne! Nechci, abys každý den vstával tak brzo! Zůstaň se mnou ještě chvilku.“

Muž však vyskočil z postele a rychle se oblékl. Naklonil se nad svou ženou a řekl jí vážně:

„V poledne se musím najíst. Včera jsi nepřišla, dobrá, nebudeme už o tom mluvit. Ale dnes nezapomeň, pamatuj si to dobře!“

Žena otevřela oči a rozesmála se:

„Ne a ne a ne! Žádný oběd ti nepřinesu!“

„Ale ty mi ho přineseš,“ řekl muž. „Já budu pracovat na poli a ty mi přineseš oběd. Rozumíš?“

Žena ležela v posteli a pořád se smála.

„Ne a ne a ne! Uvidíš, že ti ho zase nepřinesu!“

Muž měl naspěch. Už byl ve dveřích, ale ještě se naposled obrátil a řekl prosebně:

„Já vím, že jenom žertuješ. Ale pamatuj si dobře, co ti povídám: v poledne mi přineseš oběd!“

Vyšel z chalupy, zapřáhl volky do pluhu a oral na svém vyprahlém, kamenitém poli. Když měl slunce nad hlavou, otřel si pot z čela, zavedl volky do stínu a dal jim trochu ječmene. Posadil se pod strom ke studánce a čekal na svou ženu. Čekal a čekal, ale žena nepřišla.

Napil se tedy vody ze studánky a dal se znovu do práce.

Večer se vrátil domů unavený a hladový. Sotva vkročil do dveří, žena mu skočila kolem krku a zvolala se smíchem:

„Tak vidíš, blázínku, že jsem ti nic nepřinesla! Ale ty mě máš rád a to je hlavní. Co záleží na jednom obědě!“

Políbila ho a byla šťastná, že jsou zase spolu. Muž řekl:

„To je pravda, že tě mám rád. Mám tě moc rád a ty to víš. Ale tyhle šprýmy budou muset přestat. Dvakrát jsem ti odpustil, ale pamatuj si dobře: zítra mi oběd přineseš a potom mi ho budeš nosit každý den.“

Žena ho pohladila a řekla mazlivě:

„A ne a ne a ne! Uvidíš, že ti oběd nepřinesu ani zítra, protože tvá miloučká ženička ráda hodně spí a ty ji máš moc rád!“

A smála se a zuby jí svítily jako dvě řádky bílých perel.

Udělali si kaši, navečeřeli se a šli spát. Nazítří se muž probudil pozdě. Kohout už dávno zakokrhal, slunce už vyšlo a muž teprve otevřel oči. Rovnýma nohama vyskočil z postele a začal se oblékat. Žena se polekala a řekla:

„Proč vstáváš tak brzo? Pojď si ještě na chvilku lehnout!“

„Nepůjdu,“ řekl muž, „protože jsem zaspal. Kohout už dávno kokrhal a slunce vyšlo nad obzor. Udělám rychle snídani a půjdu orat. V poledne mi přines oběd a nezapomeň, že s tím žertováním je konec.“

„Ty můj poklade ze všech pokladů nejdražší,“ odpověděla žena, „neříkej mi takové ošklivé věci! Přece víš, že tvá malá holčička ti žádný oběd nepřinese!“

„Ale přinese,“ odpověděl muž. „Říkám ti to potřetí a naposled. Dnes v poledne mi přineseš oběd a budeš mi ho nosit každý den.“

Žena se zasmála a zvolala:

„A ne a ne a ne! Uvidíš, že ti ho zase nepřinesu!“

„A já ti říkám,“ odpověděl muž, „že mi ho přineseš!“

A vyšel ze dveří. Žena se nepřestávala smát a volala za ním:

„A nepřinesu! Uvidíš, že ti ho zase nepřinesu!“

Muž zapřáhl volky do pluhu a oral své vyprahlé pole, plné kamení. V poledne dal volkům trochu ječmene a čekal u studánky na oběd. Žena však nepřišla. Napil se vody a oral až do večera.

Když slunce zapadlo, vydal se zpátky k domovu a cestou si v křoví uřízl silný prut. Sotva vstoupil na dvorek, žena vyběhla se smíchem ze dveří a zvolala:

„Vidíš, ty můj blázínku, že jsem ti oběd zase nepřinesla?“

Chtěla ho obejmout, avšak muž ustoupil dva kroky zpátky a několikrát ji přetáhl prutem. A učinil to s takovou silou, že se žena lekla, padla na zem jako bez ducha a při tom pádu si zlomila ruku.

Muž ji vzal do náruče a odnesl ji k ranhojiči. Ranhojič ji prohlédl a zeptal se:

„Dobrý člověče, jak se to jen mohlo stát?“

Muž mu všechno vyprávěl, ranhojič ženu ošetřil a srovnal jí zlomenou ruku. Když skončil, řekl:

„Teď je zase v pořádku, odveď si ji zpátky domů.“

Muž se zeptal:

„A kolik jsem dlužen?“

Ranhojič pokrčil rameny a řekl:

„Půl stříbrňáku.“

Muž sáhl za opasek a dal mu stříbrňák. Ranhojič vzal ze stolu půl stříbrňáku a chtěl mu ho dát nazpátek, avšak muž zavrtěl hlavou a řekl hodně nahlas, aby to žena dobře slyšela:

„Raději si ho nech, až zase přijdeme příště.“

Potom vzal ženu do náruče a odnesl ji domů. Od té doby mu žena přinášela oběd na pole každý den, poslouchala ho na slovo a dělala všechno, co mu na očích viděla.

A tak vzniklo ve Španělsku rčení:

Z převelké lenosti zlámala si kosti.

Pohádka končí, pálí v puse, přivál mě vítr, už mě nese dál. Po světě trochu rozhlédnu se, pohádku novou rád bych povídal.
