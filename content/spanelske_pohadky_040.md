---
title: "Dvakrátjed a\_princezna"
contentType: prose
---

<section>

Ve španělské zemi žil kdysi dávno jeden voják. Jmenoval se Juan, ale nikdo mu neřekl jinak než Dvakrátjed. Ať dělal co dělal, všechno dělal dvakrát víc než ostatní. Práce udělal za dva, sílu měl za dva, odvahy za dva, když se smál, smál se vždycky za dva, a hlavně za dva jedl. A někdy jedl i za tři nebo za čtyři, a ještě měl hlad a rozhlížel se, kde by co snědl.

Jednou ho k sobě zavolal hejtman a zeptal se ho:

„Jak to přijde, že pořád jíš, a nikdy nemáš dost? Vždyť ty sníš dvakrát víc než celý můj regiment!“

Voják Dvakrátjed se zeširoka usmál a odpověděl:

„Pane hejtmane, to má na svědomí moje maminka. Když jsem byl ještě malý chlapec, dala mi jednou hrnec kukuřičné kaše. Snědl jsem všechno a chtěl jsem ještě. Maminka spráskla ruce nad hlavou a vykřikla: ‚Chlapče, chlapče! Ty nebudeš mít nikdy dost!‘ A došlo na její slova, od toho dne nemám nikdy dost. V jídle ani v díle.“

Juan se nebál nikoho na světě a s každým se uměl vypořádat raz dva. A jestliže popletl hlavu všem děvčatům z celého Španělska, není divu, že se do něho zamilovala i samotná princezna, králova dcera. Ucházeli se o ni urozenci z celé země, synkové z hraběcích i knížecích rodin, ale princezna myslela jen na Juana a umínila si, že se za jiného nevdá, i kdyby se měl zbořit celý svět.

Král už si s ní nevěděl rady. Zavolal Juana a řekl mu přísně:

„Ty jsi Juan řečený Dvakrátjed?“

Juan se postavil do pozoru a mlčel, protože si myslel, že je to zby­tečná otázka.

Král se obrátil na princeznu a zeptal se:

„Pověz mi, to je ten voják, co se ti tak líbí?“

„To je on,“ řekla princezna. „A líbí se mi, protože je odvážný, hodný a statečný.“

Král si chvíli Juana prohlížel a potom řekl:

„Kdo se chce oženit s princeznou, musí si ji zasloužit. Když splníš, co ti uložím, smíš si princeznu vzít. A teď dobře poslouchej! Slyšel jsem, že daleko v arménské zemi je na vysoké hoře zámek, a v tom zámku sídlí zlý duch, nejhorší ze všech duchů. Vydej se do Arménie a přines mi z toho zámku něco, co mi dokáže, že jsi tam doopravdy byl.“

Juan neřekl tak ani onak, obrátil se a rázně vypochodoval z paláce. Nazítří ráno se vydal na cestu. Kráčel pořád rovně za nosem, hvízdal si na cestu a těšil se, až zase uvidí princeznu. Na zádech nesl pytel plný chleba, aby neměl po cestě hlad. Když se blížilo poledne, posadil se do trávy a vytáhl z pytle veliký pecen.

Sotva si dvakrát ukousl, objevila se na cestě sehnutá babka. Po­hlédla na Juana a řekla:

„Dobrou chuť, vojáčku!“

„Děkuju ti, babičko,“ řekl Juan a hned dodal: „Nechceš si vzít se mnou?“

„Abych pravdu řekla,“ odpověděla babka, „zrovna jsem dostala hlad.“

Posadila se do trávy a Juan jí dal polovinu chleba. Chvíli tak seděli a jedli, až se babička zeptala:

„Kampak máš vlastně namířeno, vojáčku? A cože tak sám?“

Juan mávl rukou a řekl:

„To ti nemůžu povědět. Ale je to daleko, moc daleko, až v zemi arménské.“

„V zemi arménské?“ podivila se babička. „To je dál, než si myslíš! To bys mohl jít celý rok ve dne v noci, a ještě bys tam nedošel! Ale byl jsi ke mně hodný a já se ti odměním. Ukaž ruku!“

Juan natáhl ruku, babka mu navlékla na malíček blýskavý prsten a řekla:

„Ten prsten má velikou moc. Když si budeš něco přát, jenom s ním zatoč a hned se ti splní všechno, co chceš.“

Juan se zasmál.

„Děkuju ti, babičko! Něco takového jsem zrovna potřeboval!“

Rozloučil se s babkou a kráčel dál. Brzy došel do malé vsi. Zeptal se lidí, kde je kovárna, a za chvíli stál před kovářem. Zahlaholil na pozdrav a řekl:

„Kováři, ukovej mi kleště! Ale pamatuj si, že musí vážit dva centy!“

„Dva centy?“ podivil se kovář. „Přiznám se ti, že něco takového nedokážu. A kdybych to dokázal, k čemu ti budou takové kleště? Stejně bys je ani nezvedl!“

„Zvedl nezvedl,“ odpověděl Juan, „já už si s nimi poradím. Když tedy dovolíš, udělám si je sám.“

Popadl v koutě dva veliké kusy železa, přidržel je v ohni a otáčel jimi tak zručně, že se kovář ani nestačil dívat. Když se železo rozžhavilo, uchopil Juan do pravé ruky kladivo a bušil do železa, až se kovárna třásla v základech. Za čtvrt hodiny byly kleště hotové.

„Poslouchej,“ řekl kovář, když se vzpamatoval, „nechceš zůstat se mnou? Takového pomocníka abych pohledal!“

„To nejde,“ odpověděl rázně Juan. „Mám před sebou moc dalekou cestu. Žij si tady dobře!“

Hodil si kleště přes rameno a vyšel z kovárny. Na návsi se zastavil, otočil prstenem na malíčku a řekl pěkně nahlas:

„Ať jsem v zemi arménské, na zámku nejhoršího ze všech zlých duchů!“

Sotva to dořekl, vznesl se do vzduchu jako pták. Ještě zahlédl, jak se vesničané rozutekli, když spatřili nad hlavami tak podivné stvoření, ale nestačil na ně ani křiknout, aby se nebáli. Letěl přes hory a údolí, přes moře i lesy, přes města i osamělé dvorce. Než se nadál, uviděl pod sebou na vysoké skále zlatý zámek a už stál na nádvoří. Přehodil si kleště na druhé rameno a vešel do paláce.

V tu chvíli se před ním objevil zlý duch, nejhorší ze všech duchů. Netvářil se nijak přívětivě, ale Juan se nelekl.

„Ty jsi pán zlatého zámku?“ zeptal se zpříma.

„To jsem,“ zaskřehotal zlý duch. „Co tu pohledáváš, bídný červe?“

Juan ho místo odpovědi popadl do kleští a pevně sevřel, aby mu zlý duch neutekl. Potom otočil rychle prstenem a řekl:

„Ať jsem zase zpátky na zámku našeho pana krále!“

A už letěl přes hory a doly, přes moře i lesy, až spatřil v hlubině pod sebou španělskou zemi a v ní královský palác.

V mžiku stál před králem.

„Pane králi,“ řekl rázně, „tady máš nejlepší důkaz, že jsem byl na zámku zlého ducha v zemi arménské. Pro jistotu ti přináším samotného pána zámku, abys mi věřil.“

Zlý duch se svíjel v kleštích, prskal oheň a tolik páchl sírou, že se král popadl za nos a málem se zalkl.

„Hned ho pusť,“ vykřikl na Juana, „nebo se udusím!“

Juan otevřel kleště a zlý duch vyrazil oknem k obloze. Zůstaly po něm jen saze na stropě i na stěnách a ostrý pach síry.

Juan stál rozkročen před králem a čekal beze slova, až mu král přivede princeznu. Král se však k tomu pořád neměl. Ukázal na obrovité kleště v Juanových rukou a zeptal se:

„Kde jsi vzal ty veliké kleště?“

„Nikde jsem je nevzal! Udělal jsem si je za čtvrt hodiny v jedné vesnické kovárně. Chceš je?“

„Ne, ne,“ odpověděl rychle král. „Jenom si je nech, jsou tvoje. A běž se umýt do kádě s vodou, páchne z tebe síra a saze máš od hlavy až k patě. Potom si promluvíme co dál.“

Juan se šel umýt do kádě s vodou a král zatím honem přemýšlel, co má dělat.

Za chvíli stál Juan před ním znovu. Čisťounký a veselý, zeširoka se usmál na krále a čekal na princeznu. Ale král řekl:

„Odvážný jsi, to uznávám. Rád bych však věděl, jestli jsi také tak šikovný. Poslouchej dobře, co ti povím. Mám za městem veliký dvorec a v něm je tisíc holubů. Možná jich je o trochu víc, ale tisíc jich je určitě. Jdi tam a přines mi je.“

Juan se obrátil a rázně vypochodoval z paláce. Šel přes celé město a hvízdal si na cestu. Když došel do královského dvorce, postavil se mezi vrata, otočil prstenem na malíčku a řekl hodně nahlas:

„Všichni holubi okamžitě ke mně!“

V tu chvíli se ozval ze všech stran pleskot holubích křídel a Juan zmizel v obrovském hejnu holubů. Usedli mu na ramena, na hlavu a ti, co se už nikam nevešli, kroužili kolem něho. Juan se obrátil a zamířil zpátky ke královskému zámku. Když kráčel ulicemi města, lidé se sbíhali a užasli nad tím obrovským hejnem; Juana nebylo mezi holuby ani vidět, jako není vidět včelí královnu uprostřed roje.

Král právě seděl na trůně a měl radost, jak se Juana zbavil. Náhle uslyšel na schodech pleskot tisíců křídel a vyskočil; do královské síně vplul obrovský mrak holubů.

„Co se to děje?“ vykřikl zděšeně.

Uprostřed vířícího hejna se ozval Juanův rázný hlas:

„Pane králi, tady máš své holuby. Nechybí ani jeden, můžeš si je spočítat.“

„Honem je pusť zpátky,“ vykřikl král. „Už je nechci!“

Juan otočil prstenem a řekl tiše:

„Holoubci, vraťte se domů!“

V tu chvíli byli holubi pryč. Uprostřed síně stál Juan, rovný jako svíčka, a usmíval se od ucha k uchu.

„Vidím,“ řekl král, „že jsi nejenom statečný, ale i šikovný. Jenom bych ještě rád věděl, jestli jsi také tak silný. Teď ti uložím zkoušku síly. Zítra ráno přijdeš k řece a tam mi to v poctivém zápase dokážeš!“

Juan se zasmál a zvolal vesele:

„To ti mohu dokázat hned!“

Přikročil blíž ke králi a rozpřáhl obě ruce, avšak král zvolal rychle:

„Zítra je času dost! Teď můžeš jít.“

Juan se obrátil a vyšel rázně z královského paláce. Prošel bránou a zastavil se. Stál mlčky a přemýšlel, pak zdvihl hlavu a řekl si nahlas:

„Už to tak vypadá, že mi král bude ukládat jednu zkoušku za druhou, jen aby mi nemusel dát princeznu. Může mě takhle zkoušet měsíc, rok, třeba deset roků. Tak to tedy ne! Blázna mu dělat nebudu!“

Otočil prstenem na malíčku a zvolal:

„Princezno, okamžitě ke mně!“

V tu chvíli stála před ním princezna. Usmála se na něj šťastně a objala ho.

Potom se obrátili k bráně královského paláce zády a odešli spolu z města.

</section>
