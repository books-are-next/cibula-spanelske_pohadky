---
title: Tři dary
contentType: prose
---

<section>

Jednou dávno žili dva bratři, Pedro a Juan. Jíst neměli co, a tak se vydali do světa. Přišli na rozcestí, chvíli uvažovali kudy dál, až nakonec řekl Pedro Juanovi:

„Ty půjdeš jednou cestou, já půjdu druhou. Za sedm dní se tady znovu setkáme a uvidíme, kdo měl víc štěstí.“

Rozloučili se a každý zamířil na jinou stranu. Pedro právě stoupal do strmého kopce, když znenadání potkal neznámého muže. Měl pěkné oblečení a na první pohled vypadal jako bohatý a urozený pán. Pedro pozdravil a pán se zeptal:

„Kam jdeš, člověče?“

„Jdu do světa za chlebem,“ odpověděl Pedro, „protože mám hlad.“

Pán se zasmál.

„To je náhoda, já zrovna hledám sluhu! Pojď sloužit ke mně! Když mi budeš tři dny dobře sloužit, dostaneš tolik peněz, že ti stačí až do smrti.“

Pedro rád souhlasil.

Neznámý ho zavedl do jeskyně v hlubokém lese. Uprostřed jeskyně hořela na kameni velká svíčka, u stěny stála postel a u postele byl stůl s lavicí. Pán ukázal na svíčku a řekl:

„Nesmíš ji spustit z očí ani na chvíli. Jakmile plamínek ukáže k posteli, půjdeš si hned lehnout. To je všechno, co od tebe žádám.“

Sotva to řekl, zmizel. Pedro si liboval:

„Taková služba se mi docela líbí!“

Posadil se na kámen a nespustil svíčku z očí. Náhle ho ovanul průvan, plamínek se zatřepetal a ukázal k posteli. Pedro se uložil, dal si ruce pod hlavu a začal dřímat.

Najednou se ozval ze tmy veliký rachot, jako by padaly skály. Po chvíli začal rachot slábnout, tu a tam se ještě udrolil drobný kamínek a bylo ticho.

Pedro si umínil: Jakmile se ráno rozední, půjdu pryč. Takový rámus se nedá vydržet!

Když se za svítání probudil, stál před ním neznámý a řekl:

„Pověz mi, jak se ti spalo?“

„Celou noc jsem oko nezamhouřil,“ postěžoval si Pedro. „Už tady nezůstanu ani na chvíli.“

„To je škoda,“ pokýval neznámý hlavou, „protože když odejdeš, nic ti nezaplatím. A teď se pojď najíst.“

Posadili se ke stolu, najedli se masa a napili vína. Pedro si otřel mastnou bradu rukou a řekl:

„Když se člověk pořádně nají, hned se na všechno dívá jinak. Teď se mi zdá, že se v téhle studené díře přece jen dá vydržet.“

„Tak hlídej zase svíčku a dělej, co umíš,“ řekl pán a odešel.

Sotva večer Pedro ulehl, ozvalo se ze všech stran dunění, jako by padaly hory.

Pedro ležel na posteli a umiňoval si: Jakmile se ráno rozední, odejdu. Kdo má poslouchat takový rámus?

Tentokrát trvalo dunění skoro celou noc. Pedro usnul až pozdě k ránu; sotva však zamhouřil oči, už stál u něho pán a prudce s ním lomcoval.

„Tak jak ses vyspal?“ zeptal se zvědavě.

Pedro se posadil, zívl a řekl zamračeně:

„V takovém hluku se nedá spát! Už se mi tu nelíbí, jdu domů.“

„Tvoje škoda,“ odpověděl pán, „protože když odejdeš, nic ti nezaplatím. A teď se pojď najíst.“

Usedli ke stolu, najedli se masa a napili vína. Pedro si otřel bradu a řekl vesele:

„Když se člověk pořádně nají, hned všechno vypadá jinak! Tak mi připadá, že tu přece jen zůstanu.“

Pán zmizel a Pedro zůstal sám. Když dostal hlad, najedl se masa, když dostal žízeň, napil se vína.

Jakmile se začalo stmívat, posadil se ke svíčce. Náhle zavanul jeskyní studený průvan, plamínek svíčky se ohnul a Pedro skočil do postele. A nastal takový hluk, jako by se bořil celý svět. Někde docela blízko řinčely řetězy a znenadání kdosi zvolal ze tmy nad Pedrovou hlavou:

„Běda! Já padám!“

Pedro se posadil a hlas zaúpěl znovu:

„Běda, já padám!“

Pedro se dopálil a zvolal:

„Tak si padej a nech člověka spát!“

Na podlahu jeskyně spadly mužské nohy a znovu se ozvalo:

„Běda, já padám!“

„Tak jen si padej,“ řekl Pedro a obrátil se na bok.

Na podlahu jeskyně spadl trup bez hlavy a ze tmy se ozvalo znovu:

„Běda, já padám!“

Teď už toho měl Pedro právě dost. Posadil se a vykřikl:

„Tak jen si padej, ale spadni už celý, ať mám od tebe pokoj!“

Sotva to řekl, ze tmy spadly ruce a hned po nich hlava. Části těla se spojily a před Pedrem stál pán, který ho vzal do služby. Přistoupil blíž k posteli a řekl:

„Vydržel jsi tady tři noci a tím jsi mě zachránil. Dám ti za dobrou službu tři dary: opasek, pokrývku a meč.“

„Co si počnu s opaskem, pokrývkou a mečem?“ zeptal se Pedro. „Tak se mi zdá, že jsme se dohodli na něčem docela jiném!“

„Jenom se neukvapuj,“ řekl pán. „Z opasku si můžeš vybírat tolik peněz, kolik jen budeš chtít, a nikdy nezůstane prázdný.“

„To už je lepší,“ přikývl Pedro. „A co ta pokrývka? Je aspoň teplá?“

„Stačí, když se na ni posadíš a řekneš: Pokrývko, sem! Pokrývko, tam! Do Segovie, do Toleda, do Madridu – kam jen budeš chtít. Pokrývka tě tam hned odnese.“

„No dobrá,“ řekl Pedro bez veliké radosti. „A co s mečem?“

„S tím mečem vždycky zvítězíš, i když budeš mít proti sobě sebe­větší přesilu.“

Pedro si vzal opasek, pokrývku a meč, vyšel z jeskyně a rovnou cestou zamířil k domovu. Na rozcestí v trávě už seděl jeho bratr a čekal.

„Tak co, Juane,“ zeptal se Pedro, „jak jsi pořídil ve světě?“

Juan však jen mávl rukou a mlčel.

„Moc sis toho nevysloužil,“ řekl Pedro. „To já jsem si přinesl ze služby aspoň opasek, pokrývku a meč.“

Juan si všechno prohlédl a zeptal se nedůvěřivě:

„Pedro, bratře, komu jsi to vzal?“

„Nikomu jsem to nevzal! Povídám, že jsem si to vysloužil! Jenom vlastně nevím u koho.“

Pak vybral z opasku peníze a dal je bratrovi. A dal mu jich tolik, že si Juan postavil novou chalupu, nakoupil si krávy a pole a dobře si žil.

Pedro zatím užíval svých darů. Chvíli byl v Toledu, chvíli v Bar­celoně, pak zamířil na své pokrývce do Granady. Bojoval s loupežníky v Aragonu a s Maury v Andalusii. A protože měl v ruce kouzelný meč, vždycky zvítězil.

Zanedlouho si o něm vyprávěla celá země. Doslechl se to i sám král a přikázal, aby k němu Pedro přišel na královský zámek.

Sotva se před ním Pedro objevil, řekl král netrpělivě:

„Dej mi ty tři kouzelné věci! Když mi je dáš, můžeš si vzít mou dceru za ženu.“

Pedro rychle přemýšlel: když si vezme princeznu za ženu, zůstane opasek, pokrývka i meč stejně v rodině, a jednou je beztak dostane zase zpátky. A také si říkal, že ty tři věci budou u krále v dobrých rukou a že jich jistě použije k prospěchu všech svých poddaných. A tak mu dal opasek, pokrývku i meč.

Když král dostal, co chtěl, zavolal stráže a dal Pedra vyhnat za brány města.

„Já bloud,“ říkal si Pedro, „já hlupák, já blázen! Takový je tedy náš král! Takové je tedy královské slovo!“

Ale co mohl dělat? Pustil se znovu do světa. Došel až do kraje, kde ho nikdo neznal, a přihlásil se do služby u jednoho urozence.

„Budeš mi dělat zahradníka,“ rozhodl pán. „Ale pamatuj si: na zahradě jsou olivy, pomeranče a jablka, těch si můžeš natrhat, kolik jen chceš. Ale jsou tam i broskve a hrušky; těch se nesmíš nikdy ani dotknout.“

Pedro šel do zahrady a řekl si: Však pán nezchudne, když si utrhnu jednu pěknou hrušku!

Utrhl si hrušku, snědl ji a hned mu na hlavě vyrostl velký roh.

To jsem tomu dal, řekl si Pedro. Ale co, snědl jsem hrušku, teď už je docela jedno, když sním i broskev. Utrhl šťavnatou broskev, snědl ji a roh zmizel.

„Takhle je to tedy!“ zaradoval se Pedro. „Ale to se mi náramně hodí!“

Natrhal si pytel broskví a pytel hrušek a řekl pánovi:

„Ze mne nikdy pořádný zahradník nebude. Půjdu dál do světa.“

Pán mu vyplatil trochu peněz, Pedro si za ně koupil dlouhý dok­torský plášť a vydal se rovnou cestou ke královskému zámku. Postavil se k bráně a začal nabízet své hrušky.

Hrušky byly veliké a voněly tak pěkně, že je hned koupil královský kuchař a dal je svému pánovi na stůl. Král, královna i princezna se do nich pustili a všem třem narostly na hlavě dlouhé rohy.

Královna bědovala, princezna plakala a král dal svolat všechny slavné lékaře své země. Potírali rohy všelijakými mastičkami, zasypávali je prášky, ale nic to nepomohlo, rohy nezmizely.

Když to trvalo tři dny, Pedro si oblékl doktorský plášť, zabušil na bránu a řekl:

„Slibuji, že vyléčím krále, královnu i princeznu.“

Přivedli ho ke králi. Pedro si důkladně prohlédl roh na královské hlavě a zeptal se zachmuřeně:

„Pročpak jste neodstranili ten roh hned první den, když se objevil? Teď už je tvrdý jako kámen! Nevím, nevím, jestli to dokážu! Nebude to lehká práce!“

„Dám ti všechno, co chceš,“ bědoval král, „jenom mě zbav té hrozné věci!“

„Dobrá,“ řekl Pedro, „tak mi dej kouzelný opasek. Potom ti roh odstraním.“

„Dám ti všechno na světě,“ zvolal král, „jenom opasek ti dát nemohu! Ten je pro mne moc důležitý!“

Pedro pokrčil rameny.

„Jak chceš. Nech si tedy opasek i roh a já zase půjdu.“

A už mířil ke dveřím. Královna viděla, že clíce opravdu odejít, a vykřikla zoufale na krále:

„To jsi takový lakomec? To jsou pro tebe peníze tak důležité, že raději strpíš, aby si lidé povídali, že mají rohatého krále?“

Král tedy s těžkým srdcem dal Pedrovi kouzelný opasek. Nepravý lékař požádal o sklenici vody, ukápl do ní šťávu z broskve, potřel roh a přikázal králi, aby zbytek broskve snědl. Sotva se tak stalo, roh zmizel.

„A teď já!“ zvolala královna. „Teď odstraň můj roh!“

Pedro jí prohlédl roh a řekl:

„Odstraním ho, když dostanu králův meč.“

„A ten já ti nedám!“ vykřikl král. „Ten ti nedám za nic na světě!“

Pedro se obrátil a zamířil ke dveřím.

Královna popadla krále za krk a začala křičet:

„Ty už roh nemáš, a mně může zůstat nadosmrti? Jen ať si královna chodí s rohem na hlavě, tobě to nevadí, tobě je to jedno!“

Král si povzdechl, přinesl meč a Pedro odstranil roh královně.

Sotva skončil, přiběhla v slzách princezna s velkým šátkem na hlavě, padla před Pedrem na kolena a prosila ho, aby ji zbavil té strašné věci.

„Proč ne,“ řekl Pedro. „Půjdeme na dvůr, posadíme se na jednu pěknou pokrývku a já tě vyléčím dřív, než se naděješ.“

Král věděl, že s Pedrem už nic nepořídí. Dal přinést pokrývku, princezna ji rozprostřela na dvoře a posadila se na ni. Pedro si sedl vedle ní a zvolal vesele:

„Pokrývko, do Toleda!“

A mžikem byli v Toledu.

Pedro řekl princezně:

„Když si mě vezmeš za muže, uzdravím tě. Když si mě nevezmeš, zůstane ti roh navždycky.“

Princezna ho objala a zvolala:

„Vezmu si tě, a jak ráda!“

Pedro jí dal tu nejkrásnější broskev a za chvíli roh zmizel, jako by nikdy nebyl. Hned po svatbě se posadil ženich s nevěstou znovu na pokrývku a Pedro přikázal:

„Pokrývko, k mému bratrovi!“

A už se snesli na dvoře Juanovy chalupy.

Když Juan uviděl princeznu, užasl a zeptal se:

„Bratře, jak jsi to dokázal, že ti dal pan král svou jedinou dceru?“

„Nic není lehčího,“ odpověděl Pedro. „Posadil jsem se s ní na kouzelnou pokrývku a přikázal jsem: Pokrývko, honem do Toleda! A v Toledu jsem se s princeznou oženil. Co je na tom těžkého?“

Juan jen vrtěl hlavou a svému bratrovi tiše záviděl. Po nějaké době mu už záviděl tolik, že vzal potají pokrývku, rychle se na ni posadil a zvolal:

„Pokrývko, honem!“

Ale protože už zapomněl, co to vlastně bratr dál volal, spletl se a místo Do Toleda vykřikl: „Kolem dokola!“

Pokrývka se vznesla jako šíp a vířila v divokých kruzích kolem chalupy. Juan se tloukl o zdi, o střechu i o komín, poškrabal se o větve stromů, hlava se mu točila. Když už byl celý potlučený a poškrabaný a zbědovaný, vykřikl zoufale:

„Pokrývko, k mému bratru Pedrovi!“

Sotva to řekl, pokrývka se poslušně snesla Pedrovi k nohám. Od té chvíle už Juan svému bratrovi nikdy nezáviděl.

A žili šťastně, bez hádání, koroptvičky si nadívali. Mně dali kosti k obírání, dlouhý nos na mě udělali.

</section>
