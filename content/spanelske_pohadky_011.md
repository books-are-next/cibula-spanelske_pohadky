---
contentType: prose
---

Paní Bída

  

Žila jednou jedna žena a ta byla tak chudá, že jí říkali paní Bída. Bydlila v nízké chatrči s rozpadlou střechou a neměla nic než vychrtlou kozu a zahrádku se starou hrušní.

Živila se jen kozím mlékem a houbami z lesa. Rok co rok se těšila na hrušky ze své hrušně, ale kluci z vesnice jí vždycky hrušky otrhali a snědli. Paní Bída se zlobila, ale co to bylo platné? Kluci jsou kluci.

Jednou se zastavil u její chatrče starý muž s dlouhými vousy a řekl prosebně:

„Jdu z veliké dálky a sotva už stojím na nohou. Prosím tě, slituj se nade mnou.“

Paní Bída smutně pokývala hlavou a řekla:

„Co pro tebe mohu udělat? Mám jen trochu mléka a špatné lůžko, na které při dešti kape voda děravou střechou.“

„Stačí,“ řekl stařec, „když mě tu necháš přespat. Odpočinu si a ráno půjdu zase dál.“

Paní Bída věděla, jaké to je, když má člověk hlad. Otevřela dveře dokořán a řekla:

„Ráda se s tebou rozdělím o to málo, co mám.“

A jak řekla, tak i učinila.

Nazítří ráno stařec poděkoval a řekl:

„Za to, co jsi pro mě udělala, se ti splní jedno přání. Ale pamatuj si, jen jedno jediné! Pověz, co si přeješ ze všeho nejvíc?“

Paní Bída odpověděla:

„Já vlastně nic nechci. Ale když už si mám něco přát, tak tedy: až mi zase kluci polezou na hrušky, ať se tam přilepí a neslezou, dokud jim to nedovolím.“

Stařec jen zlehka přikývl, rozloučil se a zmizel v zátočině cesty, jako by tam nikdy ani nebyl.

Paní Bída si pomyslela, že se jí všechno jen zdálo, mávla rukou a šla po svých. Druhého dne vylezli kluci na strom a začali trhat dozrávající hrušky. V tu chvíli se objevila paní Bída; sotva ji kluci spatřili, chtěli seskákat do trávy a uprchnout, ale nemohli, zůstali na stromě jako přilepení. Prosili, bědovali, volali, ale paní Bída se jen smála. Kvečeru přiběhli rodiče chlapců, snažili se stáhnout kluky ze stromu, ale ať se namáhali sebevíc, nešlo to. Teprve když prosili na kolenou, paní Bída se slitovala:

„Tak si je odveďte. Ale ať už je tady víckrát nevidím!“

Od té doby už k ní kluci z vesnice nikdy na hrušky nechodili.

A paní Bída žila zase klidně a spokojeně; pila kozí mléko, v létě jedla houby z lesa a celý rok se těšila, až jí s podzimem dozrají hrušky na zahrádce.

Léta plynula, až jednoho dne zaklepala na dveře rozpadlé chalupy Smrt a řekla:

„Nic naplat, jdu si pro tebe.“

Paní Bída se nejdřív trochu lekla, ale potom se usmála a klidně odpověděla:

„Co se dá dělat? Už jsem byla na světě dost dlouho. Počkej chvilku, jen co si připravím uzlíček na cestu. Můžeš si zatím natrhat trochu hrušek. Letos jsou sladké, jako ještě nikdy nebyly.“

Smrt vylezla na strom, utrhla si nejsladší hrušku, ale zpátky už nemohla. Prosila, slibovala, vyhrožovala, ale paní Bída ji nepustila.

Léta ubíhala a nikdo ve vsi neumíral, protože Smrt byla uvězněná na staré hrušni. A nikdo nemohl zabít ani králíka, ani slepici, ani si usmažit rybu na pánvi, ani ulovit jelena v lese, ba ani zabít mouchu nebo komára. I vydali se vesničané za paní Bídou a prosili ji, aby zase pustila Smrt na svobodu.

Paní Bída řekla:

„Když chcete, udělám to; ale Smrt mi musí písemně slíbit, že mě navždycky vynechá. Jinak ji nepustím a zůstane na hrušni až do skonání světa.“

Podali do koruny hrušně list papíru a husí brk a paní Smrt slavnostně napsala, že učiní, jak paní Bída žádá.

Potom seskočila z hrušně a rozběhla se do světa. Slib však splnila: od té doby nechala paní Bídu na pokoji a zdaleka se vyhýbá její chatrči.

Proto žije paní Bída dodnes.
