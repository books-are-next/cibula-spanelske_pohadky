---
title: "Pasačka a\_vlk"
contentType: prose
---

  

Byla jednou jedna chudá, chudičká dívka. Otec a matka jí umřeli, když byla ještě docela malá, a tak se musela protloukat životem, jak se dalo. Sloužila u velkých i malých sedláků, chvíli v jedné vesnici, potom v druhé. Někdy pásla ovce, někdy kozy, jindy vepře.

Jednou hlídala vepře na veliké louce u hustého lesa. Vepříci leželi v trávě anebo ryli v bahně u potoka. Všude byl klid, jen ptáci zpívali v povětří. Znenadání se ozval z lesa nářek.

Pasačka se vylekala, užuž chtěla uprchnout, ale pak sebrala všechnu svou odvahu a vydala se do lesa. Prodírala se křovinami, až náhle spatřila na pasece obrovského vlka. Ležel na pokraji houští a měl v tlapě dlouhý trn. Snažil se ze všech sil trn vytáhnout, ale čím víc se namáhal, tím víc si rozdíral ránu.

Když pasačka viděla, jak se vlk trápí, přistoupila blíž, pohladila ho po hlavě a dlouhý trn mu z tlapy vytáhla.

Bála se, že ji vlk roztrhá, ale vlk se na ni podíval smutným pohledem a vděčně jí olízl ruku.

Pasačka ho ještě jednou pohladila a zamířila zpátky ke svým vepřům. Sotva však vyšla z lesa, lekla se znovu: vepříci byli pryč!

Pak si řekla, že je některý pasák zahnal zpátky do ohrady, a vzpamatovala se. Protože nechtěla, aby jí sedlák vyčítal, že nic nedělá, vyhnala z ovčince stádo ovcí a vedla je na pastvu. Jakmile se ovečky začaly pást, z lesa se ozvalo nové bědování.

Copak se to zase stalo? pomyslila si pasačka a rozběhla se do lesa. Na palouku ležel opět vlk, bědoval a naříkal a marně se snažil vytáhnout z tlapy dlouhý trn – ještě delší, než byl ten první. Teď se už pasačka nebála, vytáhla mu opatrně trn z tlapy a rychle se vracela ke svým ovcím.

Avšak ovce byly pryč, na palouku nezůstala ani jediná.

Pomyslila si znovu, že je některý pastýř zahnal zpátky do ovčince. A protože měla strach, aby jí sedlák nevyčítal, že nic nedělá, vyvedla z ohrady býky a zahnala je na pastvu k lesu.

Sotva se však býci začali pást, ozval se opět z lesa strašlivý nářek. Tentokrát už pasačka běžela najisto. Vlk ležel na pokraji houští a v tlapě měl zase trn, delší a silnější, než byly oba dřívější. Vytáhla mu opatrně trn z tlapy a rychle se vracela zpátky na palouk. Býci však byli pryč, na palouku nezůstal ani jediný.

Teď už pasačka dostala opravdu strach. Běžela honem k ovčinci, ovčinec byl prázdný. Rozběhla se k ohradě býků, ale i ohrada byla prázdná.

Přece nemohou být daleko, řekla si pasačka. Musím je najít! Prohledala všechny louky a pastviny kolem dokola, prohledala les křížem krážem, ale nenašla ani jediného vepře, ani jedinou ovci, ani jediného býka. Pomalu se začínalo stmívat. Pasačka se bála vrátit domů, a tak zůstala v lese. Vylezla do koruny vysokého stromu, upletla si z větví útulek jako velké ptačí hnízdo a tam čekala, až se začne rozednívat. Nezamhouřila oko ani na chvíli a bez přestání poslouchala, zda nezaslechne někde své vepře, ovce nebo býky, ale slyšela jen hlasy nočních ptáků a tiché kroky dravců v houštinách.

Krátce po půlnoci zahlédla v lese jasné světlo. Blížilo se přímo ke stromu, v jehož větvích se pasačka chvěla zimou a strachem.

Dívala se do oslnivé záře a najednou viděla, že uprostřed světla kráčí mladý muž, krásný jako den. Přišel blíž, zdvihl hlavu a řekl:

„Neboj se, hezká pasačko! Jsem španělský princ, ale zlý obr mě proměnil ve velkého vlka. To mně jsi dnes třikrát pomohla na paloučku v lese. Obr se však rozhněval a za trest ti odehnal vepře, ovce i býky. Rád ti tvou pomoc oplatím, ale abych to dokázal, musím se znovu proměnit v člověka. A na to sám nestačím.“

Pasačka odpověděla rozechvělým hlasem:

„Co mám pro tebe udělat?“

Princ si povzdechl:

„Je to těžké, moc těžké. Zlý obr zruší kouzlo jen tehdy, když dostane košili z látky utkané z princezniných vlasů. Dokážeš-li takovou košili získat, kouzlo pomine a já si tě vezmu za ženu, protože máš dobré srdce.“

Pasačka se začervenala a zvolala:

„Princi, o tom teď nemluv! Já ti tu košili přinesu, kdybych měla zběhat celý svět!“

Sotva domluvila, princ zmizel a zmizelo i světlo, v lese byla tma, na nebi ani hvězdička. Pasačka si protřela oči, napadlo ji, že to byl všechno jenom sen, ale rozhodla se, že svůj slib splní.

Když se začalo rozednívat, slezla ze stromu a vydala se na cestu. Tři dny a tři noci šla přes lesy a pastviny, až došla do velkého města. U každého domu se zastavila, zaklepala a zeptala se:

„Lidé dobří, nepotřebujete služebnou nebo komornou?“

Když to zavolala v sedmé ulici před sedmým domem, otevřelo se okno a vyhlédla mladá žena, krásná jako princezna. A také to princezna byla. Kývla na pasačku a řekla:

„Pojď ke mně nahoru! Moje komorná včera večer odešla a já nemám nikoho, kdo by mi česal mé dlouhé vlasy.“

Pasačka vešla do domu a princezna jí řekla:

„Tady máš hřeben a ukaž, co umíš.“

Pasačka vzala hřeben a jemně rozčesávala princezně dlouhé vlasy. Znenadání si těžce povzdechla a princezna se zeptala:

„Pročpak tak vzdycháš, děvenko? Trápí tě něco?“

„Trápím se,“ odpověděla pasačka, „protože myslím na jednoho nešťastného prince.“

A vypravovala všechno, co se jí stalo. Nakonec si dodala odvahy a řekla:

„Paní, slitujte se nad ním! Kdybyste mi dala třeba jen jediný pramen svých dlouhých vlasů, určitě bych prince zachránila!“

„Dám ti pramen svých vlasů,“ odpověděla princezna, „ale jen pod jednou podmínkou. Když prince zachráníš, vezme si za ženu mě, ne tebe. Souhlasíš?“

Pasačka zesmutněla ještě víc, ale bylo jí prince líto, a tak řekla:

„Souhlasím, paní. Nejdůležitější je přece vysvobodit prince z jeho zakletí.“

Vzala nůžky, ustřihla princezně pramen vlasů a hned se dala do práce. Nejprve udělala z vlasů dlouhou zlatou nit, potom z nitě utkala plátno jemnější než hedvábí a nakonec z plátna ušila košili pro zlého obra. Složila ji do uzlíku, rozloučila se s princeznou a vydala se zpátky do velkého lesa. Šla tři dny a tři noci a čtvrtého dne navečer byla konečně u cíle.

Na lesní pasece potkala vlka a dala mu z uzlíku košili pro obra. Vlk poděkoval, vzal košili a zmizel v houštinách. Za malou chvíli byl však zpátky a pravil smutně:

„Jsi hodná, ale košile je obrovi příliš malá. Nedá se nic dělat, musím zůstat až do smrti vlkem.“

Pasačka ho pohladila svou malou dlaní po hlavě a řekla:

„Nebuď smutný, princi. Slíbila jsem, že tě vysvobodím, a určitě to dokážu. Jen tady čekej, já se zase vrátím.“

Přečkala noc ve svém hnízdě z větví vysoko na stromě a za úsvitu se vydala znovu na cestu. Šla tři dny a tři noci, až došla do města, kde na ni v sedmé ulici a v sedmém domě čekala princezna.

„Kdepak jsi byla tak dlouho?“ zeptala se netrpělivě. „Celý týden mi nikdo nerozčesával vlasy, mé dlouhé zlaté vlasy!“

O princi se nezmínila ani slůvkem. Snad zapomněla, snad to všechno považovala jen za žert.

Pasačka vzala hřeben a začala princeznu česat; vzpomněla si však na prince a teskně zavzdychala. Princezna se zeptala:

„Pročpak tak vzdycháš, děvenko? Trápí tě něco?“

„Trápím se,“ odpověděla pasačka „protože myslím na nešťastného prince.“

A vypravovala princezně, že se jí nepodařilo prince vysvobodit, protože košile byla obrovi příliš malá. Když princeznu učesala, dodala si odvahy a řekla:

„Paní, slitujte se nad tím ubohým princem! Kdybyste mi dala ještě jeden pramen svých vlasů, určitě bych ho zachránila!“

„Dám ti ho,“ odpověděla princezna, „ale nezapomeň na mou podmínku: když se ti to podaří, vezme si princ za ženu mne, ne tebe.“

Nešťastná pasačka věděla, že prince jinak nezachrání, a tak řekla smutně:

„Však jsem vám to už jednou slíbila. Když to dokážu, vezme si vás princ za ženu.“

Vzala nůžky, ustřihla princezně pramen vlasů a dala se do práce. Nejprve udělala z vlasů dlouhou nit, potom z nitě utkala plátno jemnější než hedvábí a nakonec z plátna ušila velikou košili, mnohem větší než poprvé. Složila košili do uzlíku, rozloučila se s princeznou a vydala se na cestu. Šla tři dny a tři noci, až došla do hlubokého lesa.

Na pasece potkala vlka a dala mu košili pro obra. Vlk poděkoval a zmizel v houštině. Za malou chvíli byl však zpátky a řekl smutně:

„Jsi nejhodnější člověk na světě, ale i tahle košile je obrovi malá. Teď už vím, že mě nic nezachrání; nezbývá mi nic jiného než zůstat vlkem až do smrti.“

Pasačce se svíralo srdce, ale usmála se na vlka a řekla:

„Jen nebuď smutný, princi! Slíbila jsem, že tě vysvobodím, a určitě se mi to podaří! Jenom mi věř a čekej tady, dokud se nevrátím.“

Přečkala opět noc ve svém útulku vysoko ve větvích a za svítání se vydala zpátky do města. Šla tři dny a tři noci, až dorazila k městské bráně. V sedmé ulici, v sedmém domě ji už vyhlížela princezna.

„Kdepak jsi byla tak dlouho?“ zvolala na pasačku z okna. „Už sedm dní mi nikdo nerozčesával mé dlouhé vlasy!“

Pasačka vzala hřeben a pustila se do práce. Rozčesávala princezně její krásné dlouhé vlasy a náhle jí z očí vytryskly slzy.

„Ty pláčeš?“ zeptala se princezna udiveně. „Co se ti stalo?“

„Jak bych neplakala,“ odpověděla pasačka a z očí jí tekly slzy jako hráchy. „Vzpomněla jsem si na chudáka prince. Kdybyste ho jen viděla, jak se trápí!“

Vypravovala princezně všechno, co se stalo, že i ta druhá košile byla obrovi příliš malá. A nakonec zaprosila tichým hlasem:

„Já vím, paní, že už je to ode mne moc veliká smělost, ale znovu vás prosím: dejte mi ještě jeden pramen svých vlasů! Teď už to určitě dokážu, věřte mi!“

„Dám ti ho,“ odpověděla princezna. „Dám ti třeba všechny své vlasy, ale jestliže se ti to podaří a přivedeš prince, řekneš mu, že už ho nechceš a že si musí vzít za ženu mne. Slibuješ?“

Pasačka věděla, že teď už si prince nikdy nevezme, ale nemohla se smířit s představou, že by zůstal navěky zakletý ve vlčí kůži. A tak řekla:

„Udělám, jak si přejete, paní. Nejdůležitější přece je zrušit zlé kouzlo. Nejdůležitější ze všeho je vysvobodit prince.“

Ustřihla princezně všechny zbývající vlasy, udělala z nich dlouhou nit, z nitě utkala plátno jemnější než hedvábí a nakonec ušila z plátna košili, mnohem a mnohem větší, než byla ta první, a také mnohem větší, než byla ta druhá. Složila ji do uzlíku, rozloučila se s princeznou a vydala se na cestu. Šla tři dny a tři noci, až došla do hlubokého lesa. Vlk už na ni čekal. Vyběhl jí vstříc a zvolal:

„Ty jsi nejhodnější člověk pod sluncem a já ti nikdy nepřestanu být vděčný. Nikdy!“

Vzal košili a rozběhl se do houštiny.

Čas míjel a pasačce se zdálo, že čeká už celou věčnost. Pak z lesa vyběhl princ, krásný jako den, a zvolal šťastně:

„Tentokrát se ti to podařilo! Zachránila jsi mě a teď se staneš mou ženou!“

Pasačka však zavrtěla hlavou:

„Princi, to nejde. Slíbila jsem, že se oženíš s jinou, protože jinak bych tě nemohla vysvobodit, a ty bys zůstal navždy vlkem.“

Potom mu vyprávěla o princezně s krásnými vlasy a o její podmínce.

Princ sklonil hlavu a mlčel. Po dlouhé, dlouhé chvíli si povzdechl:

„Proč jsem jen navždycky nezůstal vlkem! Ale slíbila jsi, a slib musíme dodržet.“

Vzali se za ruce a vydali se na cestu. Šli tři dny a tři noci a bylo jim neveselo. Třetího dne kvečeru dorazili do města. V sedmé ulici, v sedmém domě už vyhlížela princezna z okna. Sotva je spatřila, zvolala na pasačku:

„Pospěš si, ať si mohu prohlédnout svého ženicha!“

Princ s pasačkou na sebe smutně pohlédli a vešli do domu. Vstoupili do síně a zůstali stát u prahu.

Princezna se chvíli dívala na prince, potom se k němu vrhla a objala ho. Také princ ji objal a dlouho ji držel v náručí. Konečně se princezna obrátila k pasačce, šťastně se na ni usmála a řekla:

„Víš, koho jsi mi přivedla? Vždyť to je můj bratr! Před sedmi lety zmizel a já ho po celou tu dobu marně hledám! Navždycky ti budu vděčná, že jsi ho našla. Teď už mám jen jedinou podmínku: abyste mě pozvali na svatbu!“

A tak všechno dobře dopadlo a všichni byli šťastní. Ale nejvíc ze všech přece jen malá pasačka.
