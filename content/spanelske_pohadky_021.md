---
contentType: prose
---

Sázka paní Štěstěny

  

Paní Štěstěna a pan Penězjakoželez se znali už dlouho a vždycky byli dobří přátelé. Jeden bez druhého neudělal ani krok, kde byl on, tam byla i ona. Protože jim bylo spolu tak dobře, rozhodli se, že se vezmou. A bez dlouhého rozmýšlení to také udělali.

Říkalo se o nich, že se mají rádi jako dvě hrdličky, ale kdo je poznal trochu blíž, věděl dobře, že to není pravda. Byla to podivná dvojice. Pan Penězjakoželez bez přestání mamonil a hamonil, shromažďoval zlato, stříbro i vzácné předměty, zkrátka všechno, co mělo nějakou cenu. Však proto dostal své jméno, i když mu lidé říkali také pan Držgrešle, pan Peníze, pan Měšec, a ještě mu dávali tisíc dalších jmen. Byl to pomenší tlouštík, kulatá hlava se mu leskla jako indiánské zlato, na opasku se mu třpytilo mexické stříbro, na krátkých a křivých nožkách měl střevíce z nejjemnější kůže a na nich přezky ze segoviánské mědi.

Paní Štěstěna byla hezká napohled, ale jinak to byla žena nestálá a proměnlivá jako dubnové povětří. Nikde neposeděla ani chvilku, zvědavá byla ažaž a měnila své nálady desetkrát za hodinu. O všem chtěla rozhodovat jen sama, bez přestání každému rozkazovala a přikazovala a vůbec jí nezáleželo na tom, jestli ji někdo prosí, hrozí nebo slibuje hory doly. Zkrátka vždycky a všude si dělala jen to, co ji právě napadlo.

Není divu, že brzy po svatbě začaly mezi nimi spory a hádky. Paní Štěstěna chtěla totiž svému muži poroučet a žádala, aby ji ve všem poslechl na slovo. Chyba byla v tom, že totéž žádal na své ženě i manžel. Zkrátka jeden jako druhý chtěli rozkazovat a žádný z nich nechtěl ustoupit ani v nejmenším. Paní byla náladová, pán byl ješitný až běda, a tak se brzy hádali a křičeli na sebe od rána do večera a od večera do rána.

Když to trvalo nějaký čas, řekla paní Štěstěna svému muži:

„Musíš přece uznat, že já jsem mocnější a silnější než ty. Uznej to a všechno bude mezi námi zase v pořádku.“

Pan Penězjakoželez se roztřásl vztekem.

„Ty že jsi mocnější? To je k smíchu! Kdy už konečně dostaneš rozum a uznáš, že silnější jsem já?“

„Tak dobře,“ řekla paní Štěstěna. „Můžeme to vyzkoušet. Kdo z nás vyhraje, ten bude poroučet. Souhlasíš?“

„Souhlasím,“ řekl její muž a hned dodal: „I když přece oba dobře víme, že mocnější jsem já.“

„Tak se podívej,“ pokračovala paní Štěstěna. „Ve stráni pod olivovníkem sedí zrovna nějaký chudák. Sedí a vzdychá, jistě ho něco trápí. Zkusíme, kdo z nás mu bude užitečnější.“

A hned se dali pěšinou k místu, kde seděl chudák. Paní Štěstěna se jen vznášela, prozpěvovala si a pobíhala od květiny ke květině, zatímco její muž se sotva valil, funěl a každou chvíli si otíral hedvábným šátkem zpocené čelo. Potom se paní Štěstěna ukryla v houštině a pan Penězjakoželez přistoupil k chudákovi.

„Zdravím tě, dobrý muži,“ řekl přátelsky.

Muž zdvihl klobouk na pozdrav a odpověděl:

„I já vás.“

Tlouštík se zeptal:

„Tak se mi zdá, že mě neznáš?“

Vesničan zavrtěl hlavou.

„Ne, pane, v životě jsem vás neviděl.“

„Hned jsem si to myslel,“ usmál se tlouštík. „Takže jistě nebudu daleko od pravdy, když řeknu, že máš nějaké trápení.“

Vesničan si povzdechl:

„Pane, já musím živit šest malých dětí. A jak je mám živit, když pro mě nikdo nemá práci? A vy se mě ještě ptáte, jestli mě něco netrápí!“

Tlouštík sáhl do kapsy, podal chudákovi stříbrňák a řekl:

„Vezmi si ten peníz a něco si kup. Ať máš aspoň trochu radosti.“

Chudák poděkoval, popadl stříbrňák a běžel do vsi k pekaři, aby koupil chleba a mouku pro své hladové děti.

Už měl pecen chleba v náruči, sáhl do kapsy, aby zaplatil, ale našel v kapse jen díru. Stříbrňák byl pryč. Chudák vrátil pecen pekaři, vyběhl na cestu, hledal stříbrňák krůček za krůčkem, ale nenašel ho.

Paní Štěstěna a pan Penězjakoželez zdálky všechno sledovali. Tlouštík se škaredil, jeho žena se smála. Pan Penězjakoželez neměl rád, když se mu někdo smál, dostal vztek a pustil se na svých krátkých nožičkách znovu za chudákem.

„Copak se ti stalo?“ zeptal se. „Proč tak běduješ?“

„Pane,“ naříkal chudák, „vytrousil jsem váš stříbrňák dírou v kapse a moje děti budou hladovět dál.“

Tlouštík mu dal zlaťák a řekl vlídně:

„Jdi a kup si, co potřebuješ. A nedávej ten zlaťák do kapsy, nebo ho zase ztratíš!“

Chudák poděkoval, sevřel zlaťák v dlani a běžel ke kupci. Vybral si jídlo i šaty pro ženu i pro děti a podal kupci zlaťák.

Kupec se podíval na chudáka, pak na lesklý a nový zlaťák a zvolal:

„Ty podvodníku! Čekal jsi, že to nepoznám? Ten zlaťák je falešný a já tě udám soudu!“

Chudák vyběhl od kupce, jako by mu za patami hořelo. Bědoval a naříkal, až zase potkal tlouštíka na křivých nohou.

„Pane,“ řekl zprudka, „dostal jste mě do neštěstí! Ten zlaťák byl falešný a já půjdu do vězení! Moje děti teď umřou hlady, co si beze mne počnou?“

Tlouštík se dopálil. Sáhl do kapsy, podal chudákovi plný měšec peněz a řekl:

„Musím uznat, že máš opravdu smůlu. Ale tohle ti snad spraví náladu. Teď běž a užij si to v dobrém!“

Chudák poděkoval, přitiskl měšec se zlaťáky na prsa a šťastně běžel domů. V lese u vesnice ho však přepadli loupežníci, vzali mu měšec, klobouk i košili, a ještě ho pořádně ztloukli.

Paní Štěstěna všechno zdálky pozorně sledovala. Když loupežníci zmizeli v lese, obrátila se ke svému muži a řekla rázně:

„Tak už dost! Teď je řada na mně. Dobře se dívej!“

Zlehka si foukla do dlaně a před chudákem se cosi zalesklo v jehličí. Chudák přestal bědovat, podíval se blíž a viděl, že je to jeho ztracený stříbrňák. Vstal a zamířil znovu k vesnici, aby koupil jídlo a šaty pro ženu i pro děti. Sotva vkročil do krámku, kupec ho objal a zvolal:

„Odpusť, že jsem tě urazil! Myslil jsem, že ten zlaťák je falešný. Odnesl jsem ho k soudu, ale tam ho prozkoumali a ujistili mě, že je z nejlepšího zlata. Tady máš svůj zlaťák zpátky. Nech si ho, vezmi si všechno zadarmo a odpusť mi, že jsem tě podezříval.“

Chudák se spokojeně vracel domů. Když kráčel lesem, objevili se před ním znenadání četníci; vedli mezi sebou spoutané loupežníky. Četníci uviděli chudáka, zastavili se a řekli mu:

„Ty jsi určitě ten člověk, kterého okradli! Však se už přiznali, že ti vzali nejenom peníze, ale i klobouk a košili. Vezmi si všechno zase zpátky!“

Chudák vzal měšec, košili i klobouk a uháněl domů, co mu síly stačily. A jeho děti od té doby už nikdy neměly hlad.

A paní Štěstěna? Ta je od té doby ještě rozmarnější, náladovější a rozpustilejší, než byla dřív.

Zato pan Penězjakoželez je na tom špatně. Chodí všude dva kroky za ní, těžce vzdychá, mlčí a poslouchá ji na slovo.

Nic jiného mu nezbývá.
