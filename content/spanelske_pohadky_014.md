---
title: Co je na světě nejvzácnější
contentType: prose
---

<section>

Byl jednou jeden král a ten měl tři syny. Vychovával je sám, protože královna zemřela, když se chlapci sotva učili chodit. V sousedním království vládla královna, která zase měla jen jedinou dceru. A ta dcera byla krásná jako slunce.

Král byl vdovec, královna byla vdova, a tak se oba domluvili, že budou žít a kralovat společně. Královna s dcerou se přistěhovaly ke králi a všichni byli šťastní. Avšak stalo se, co se stát muselo – ti tři chlapci se zamilovali až po uši do krásné princezny. Každý z nich ji chtěl za ženu, ale mohl si ji vzít jen jeden. Proto předstoupili všichni tři před krále a řekli:

„Otče, chceme se oženit s princeznou, avšak víme dobře, že takové štěstí může mít jen jeden z nás. Ty jsi moudrý a zkušený, a proto tě prosíme, abys rozhodl, kdo z nás si má vzít princeznu za ženu.“

Král dlouho přemýšlel, potom odpověděl:

„Nesluší se, abych v takové věci rozhodoval za vás. Ale aspoň vám poradím. Jděte do světa; kdo přinese princezně nejvzácnější věc pod sluncem, ten si jistě zaslouží, aby ji dostal za ženu.“

Bratři souhlasili a ještě toho dne se vydali do světa. Na rozcestí za městem se rozloučili a každý putoval dál jinou cestou.

Netrvalo dlouho a první z bratrů přišel do velikého města. Prohlédl si obchody, prošel náměstí a trhy a uvažoval, co by mohlo být nejvzácnější na světě. Dlouho nemohl nic najít, až v jedné úzké uličce na konci města našel krámek prodavače koberců. Hned na první pohled se mu zalíbil krásný a nádherně tkaný koberec. Prohlížel si ho tak dlouho, až k němu přistoupil starý prodavač a řekl s uznáním:

„Je vidět, mladý příteli, že máš dobrý vkus. Ten koberec je však nejen krásný, ale i kouzelný. Když se na něj posadíš, zanese tě kamkoli na světě – stačí, abys jen vyslovil přání.“

Princ si hned pomyslil, že takový kouzelný koberec je jistě vzácnější než všechno ostatní, a zeptal se prodavače:

„A kolik žádáš za svůj koberec?“

„Tisíc zlaťáků,“ odpověděl prodavač. „Možná se ti to bude zdát hodně, ale nezapomeň, že můžeš v malé chvilce vidět celý svět – pouště i vysoké hory, cizí města, moře i pralesy, cokoli jen budeš chtít.“

„Koupím ten koberec,“ řekl princ rychle, aby si to prodavač nerozmyslel. Zaplatil tisíc zlaťáků, posadil se na koberec a zvolal:

„Chci zpátky domů!“

Koberec se pomalu vznesl, zakroužil nad tržištěm a zamířil zpátky ke královskému paláci.

Mezitím dorazil do města druhý princ. Prohlížel si trhy i obchody, náměstí i ulice, hlučné bazary i křivolaké uličky na okraji města. Hledal a hledal, co by bylo nejvzácnější na světě, ale stále nemohl nic najít. Už se chtěl vydat k dalšímu městu, když tu náhle uviděl mladého muže, který držel před okem dlouhý dalekohled a díval se někam k obzoru.

„Co vidíš v tom sklíčku?“ zeptal se princ zvědavě.

Mladý muž na něj pohlédl a usmál se.

„Abys věděl, to není sklíčko ledajaké. To je kouzelný dalekohled a já v něm vidím každé místo na světě. Stačí, abych jen vyslovil své přání: hned vidím cizí města, paláce králů, lodi na moři i ryby v hlubinách, všechno, nač si jen pomyslím. Podívej se!“

Princ si přiložil kouzelný dalekohled k oku. A protože ho zrovna v té chvíli napadlo, co asi dělá jeho bratr, uviděl nejstaršího prince, jak se vznáší na koberci mezi oblaky a míří domů.

„Kolik chceš za to sklíčko?“ zeptal se rychle a mladý muž řekl:

„Je to kouzelné sklíčko, nejvzácnější věc pod sluncem! Ale stačilo by mi pět tisíc zlaťáků.“

Princ mu dal pět tisíc zlaťáků a dalekohled byl jeho. Skočil na koně a rychle se vydal k domovu. Štval koně, jak jen mohl, pobízel ho ostruhami, letěl jako s větrem o závod. V polovině cesty spatřil staršího bratra, vznášel se mu přímo nad hlavou. Zamával na něj a koberec se snesl do trávy poblíž cesty.

Zatím dorazil do města třetí, nejmladší bratr. Obešel bazary, náměstí i všechny ulice a uličky, nahlížel do obchodů i do nejmenších krámků a přemýšlel, co asi může být nejvzácnější na světě.

Na jednom tržišti uviděl starce s dlouhými vlasy a vousy. Stařec měl před sebou hromádku červených jablek a vyvolával:

„Kupte si moje jablíčka, kupte si moje kouzelná jablíčka!“

Princ k němu přistoupil a zeptal se:

„Můžeš mi povědět, co je na tvých jablíčkách kouzelného? Vy­padají pěkně, to je pravda, ale proč říkáš, že jsou kouzelná?“

Stařec se na něj usmál a pravil:

„Nevěříš? Moje jablka dovedou vyléčit každou nemoc na světě. Stačí, když je přiložíš nemocnému k tváři a dáš mu třeba jen maličko přivonět, hned se uzdraví z každé nemoci.“

„To se mi líbí!“ zvolal princ. „Pověz, kolik stojí takové kouzelné jablíčko?“

„Když mi dáš sedm tisíc zlaťáků,“ odpověděl stařec, „můžeš si jedno vybrat.“

Princ si vybral to nejčervenější a nejvoňavější, zaplatil sedm tisíc zlaťáků a vydal se na zpáteční cestu.

Jeho dva bratři zatím uvažovali, co asi dělá nejmladší princ.

„Nic lehčího,“ řekl prostřední bratr, „zeptáme se kouzelného sklíč­ka.“

Přiložil si dalekohled k oku a uviděl nejmladšího prince, jak vyjíždí z bran města.

„Počkáme tu na něj,“ řekl princ, „ať se vrátíme domů všichni společně.“

Netrvalo dlouho a nejmladší bratr byl u nich. Seskočil z koně a zvědavě se ptal, jak pořídili.

„Podívej,“ řekl prostřední bratr, „co přináším princezně!“

A ukázal mu kouzelný dalekohled. „Stačí, abys ho přiložil k očím, a hned uvidíš toho, na koho zrovna myslíš.“

Nejmladší vzal dalekohled, podíval se a zvolal:

„To je zlé! To je moc zlé!“

„Co jsi uviděl?“ zeptali se oba bratři.

Nejmladší bratr byl bledý ve tváři.

„Naše princezna je nemocná! Leží na lůžku a všichni kolem pláčou. Co uděláme?“

„Co uděláme?“ opakoval nejstarší bratr bezradně.

„Musíme rychle domů,“ zvolal nejmladší. „Já ji vyléčím!“

Posadili se na kouzelný koberec a vznesli se vysoko do oblak. V malé chvíli byli na nádvoří královského paláce. Vyběhli po schodech do komnaty, v níž ležela princezna. Nejmladší zlehka přiložil jablko princezně k tváři a čekal, až vdechne jeho sladkou vůni. Sotva se princezna nadechla, vrátila se jí do tváří růžová barva. Otevřela oči a posadila se. Udiveně se rozhlédla a zeptala se:

„Co se to se mnou stalo?“

„Byla jsi nemocná,“ odpověděl nejmladší princ, „ale teď už je všechno zase v pořádku.“

Princezna se uzdravila a tři bratři předstoupili před krále, aby rozhodl, kdo z nich si ji má vzít za ženu.

Nejmladší řekl:

„To já jsem zachránil princezně život svým kouzelným jablíčkem! Proto bude jen spravedlivé, když si vezme mě.“

Prostřední syn zvolal:

„A k čemu by nám bylo tvé kouzelné jablko bez mého dalekohledu? Nebýt mě, nikdo z nás by ani netušil, že je princezna nemocná, a přišli bychom pozdě. Proto se ožením s princeznou já.“

A třetí bratr řekl:

„Co byste si počali s kouzelným jablkem i s kouzelným dalekohledem, kdybych neměl svůj létající koberec? Jen jeho zásluhou jsme přišli včas a mohli jsme zachránit princeznu! Jistě uznáte, že princeznu si zasloužím já.“

Král je všechny vyslechl a dlouho přemýšlel. Pak vstal a prohlásil:

„Vyslechněte můj soud. Největší právo na princeznu má prostřední z vás. Protože nebýt jeho kouzelného sklíčka, neměli byste ani tušení, že je princezna nemocná. Bude tedy spravedlivé, když se ožení s princeznou on.“

Rádi neradi podvolili se bratři otcovu rozhodnutí a král přikázal:

„Přiveďte princeznu!“

Přivedli princeznu a král jí všechno pověděl. Když skončil, zeptal se jí:

„Souhlasíš, že takové rozhodnutí je nejmoudřejší?“

Princezna pohlédla na nejmladšího bratra, zavrtěla hlavou a řekla:

„Nesouhlasím, protože nejvzácnější na světě je zdraví. Bude tedy spravedlivé, když si vezmu za muže toho, kdo mi přinesl kouzelné jablko.“

A o poznání tišeji dodala:

„Ještě vám musím povědět, že nejmladší bratr se mi líbí už od chvíle, kdy jsem ho viděla poprvé. Toho si vezmu za muže, nikoho jiného!“

A všichni uznali, že princezna je nejmoudřejší ze všech.

</section>
