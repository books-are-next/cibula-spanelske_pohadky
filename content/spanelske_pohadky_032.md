---
title: Tři karafiáty
contentType: prose
---

  

Byl jednou jeden venkovan a ten měl hodnou a krásnou dceru. Miloval ji nade všechno; když plakala, snažil se ji rozveselit, když se smála, byl nejšťastnějším člověkem na světě. Jednoho dne se vracel z pole a našel při okraji lesa tři červené karafiáty; napadlo ho, že by potěšily jeho dceru. Opatrně je utrhl a přinesl domů.

Dcera, jmenovala se María, měla z karafiátů velikou radost. Prohlížela si je ze všech stran a neustále volala otce:

„Pojď se podívat, jak jsou krásné! Mají barvu jako plamen, jako když slunce zapadá do červánků!“

Dva karafiáty dala na stůl do vody a třetí si vpletla do černých vlasů. Stalo se však, že rozdělávala oheň, aby uvařila otci večeři, karafiát jí vypadl z vlasů rovnou do žhavých uhlíků a shořel.

Z plamene vystoupil mladý muž a zeptal se:

„Co to děláš? Proč jsi mě hodila do ohně?“

María se tak vylekala, že nedokázala odpovědět ani slovo. Mladý muž si smutně povzdechl a řekl:

„Ty na mě nemluvíš? Škoda, protože mě už nikdy neuvidíš.“

Sotva to dořekl, zmizel a plamen zhasl.

María rozdělala znovu oheň. Nevěděla, zda to byla skutečnost anebo zda se jí všechno jenom zdálo, když se dívala do plamenů. Vzala proto druhý karafiát a hodila ho do ohně. V tom okamžiku vystoupil z plamene jiný mladý muž, ještě krásnější než ten první, a zeptal se:

„Co to děláš? Proč jsi mě hodila do ohně?“

María pochopila, že to nebyl sen; chtěla odpovědět, ale v hrdle se jí zadrhlo a mlčela. Mladý muž si povzdychl a řekl tiše, tak tiše, že ho bylo sotva slyšet:

„Ty na mě nemluvíš? Škoda, protože už mě nikdy neuvidíš.“

Pak zmizel v plameni a plamen zhasl.

María rychle rozdělala oheň potřetí a hodila do něho třetí karafiát. Bylo jí líto, že nedokázala odpovědět, a přála si svou chybu napravit, aby ti dva nebyli tak smutní.

Z plamene vystoupil třetí muž, nejmladší a nejkrásnější. Pohlédl na Maríu a zeptal se:

„Co to děláš? Proč jsi mě hodila do ohně?“

A byl tak krásný a díval se tak smutně, že María nevěděla, co má říct. Než našla odpověď, muž se zeptal znovu:

„Ty na mě nemluvíš? Škoda, protože už mě nikdy neuvidíš.“

Couvl zpátky k ohni, ale pak se ještě jednou pomalu obrátil a dodal tiše:

„Kdybys mě přece jen chtěla vidět, najdeš mě u kamenů celého světa.“

Domluvil, vstoupil zpátky do plamene a plamen zhasl.

Od toho dne byla María tak zasmušilá, že ji otec ani nepoznával. Dříve si zpívala od rána do večera, teď chodila s hlavou sklopenou a nepromluvila, marně se jí nešťastný otec vyptával, co ji trápí. Myslela bez přestání na tři krásné mládence, ale nejvíc myslela na toho třetího, nekrásnějšího a nejsmutnějšího.

Napadlo ji, že ti tři od ní čekali nějakou pomoc a že je zklamala. Proto se rozhodla, že je najde a napraví svou chybu, i kdyby je měla hledat celý život. A také poznala, že bez toho třetího nemůže dál žít.

Rozloučila se s otcem a vydala se na cestu. Šla od vesnice k vesnici, od města k městu, a všude se ptala, kde najde kameny celého světa. Avšak nikdo jí neuměl odpovědět a nikdo o nich nikdy ani neslyšel.

Po dlouhém bloudění a putování došla do vyprahlé, skalnaté krajiny. Tráva tam žloutla v palčivém slunci, všude jen kameny, kameny a skály, nikde nezazpíval ani ptáček. María byla unavená dlouhým putováním, usedla do stínu pod tři vysoké skály a ze samého smutku se rozplakala. A plakala tak usedavě, že by se byl nad ní i kámen slitoval.

A slitoval se doopravdy: jedna ze skal se otevřela a vystoupil z ní mladý muž. María ho hned poznala, i když ho viděla závojem slz: byl to ten třetí, ten nejkrásnější, ten nejsmutnější.

Přistoupil k ní blíž a zeptal se:

„Proč pláčeš? Co tě trápí?“

María mu chtěla všechno povědět, ale bylo toho tolik, že ani nevěděla, odkud má začít; pláč jí znovu stáhl hrdlo, takže mlčela a z očí jí dál tekly slzy.

„Ani teď se mnou nechceš mluvit?“ zeptal se mladý muž mírně. A když María stále mlčela, řekl soucitně:

„Otři si slzy a přestaň plakat. Podívej se na tu skalnatou horu na konci pláně; za tou horou je velký bílý dům. Jdi tam a požádej paní, aby tě přijala do služby.“

María mu chtěla odpovědět, chtěla mu říct, že to jistě udělá, ale z hrdla jí nevyšel ani hlásek. Stačila jen kývnout, muž vstoupil znovu do skály a skála se za ním zavřela.

María si otřela slzy a vydala se přes vyprahlou pláň. Už necítila únavu ani horko, viděla před sebou jen skalnatou horu a věděla, že ji musí přejít. Šplhala po skalách, rozdírala si ruce i nohy o ostré skalní výstupky, ale nakonec přece jen byla na vrcholu. Dychtivě pohlédla do údolí před sebou a spatřila uprostřed zelených pastvin veliký bílý dům.

Sestoupila do údolí, došla k bílému domu a požádala paní, které ten dům patřil, aby ji vzala do služby.

Paní viděla, jak je zbědovaná, slitovala se nad ní a řekla:

„Dobrá, když chceš, můžeš zůstat. Právě mi odešla pradlena, budeš u mne prát.“

Od toho dne prala María u potoka prádlo. Ráno přicházela k vodě s velkými koši špinavého prádla, večer se vracela s prádlem čisťounkým a voňavým, vybíleným sluncem. Paní si brzo povšimla, jak je María pilná a pečlivá, a po nějakém čase ji začala mít ráda jako svou vlastní dceru.

Ostatní děvečky krásné pradleně záviděly a rozhodly se, že jí uškodí. Přišly ke své paní a řekly jí:

„Vaše nová pradlena se tváří, jako by neuměla do pěti počítat, ale je to pěkná hrdopýška! Víte, co o vás řekla?“

„A copak řekla tak hrozného?“ zeptala se paní. „Mně připadá jako hodné děvče.“

Děvečky se zasmály.

„Co řekla? Prý neví, proč máte tolik služebných, když na těch pár kousků prádla by snadno stačila sama za jediný den!“

To se paní nelíbilo. Zavolala Maríu a zeptala se jí:

„Říkala jsi, že bys všechno prádlo vyprala sama za jediný den?“

„Ne, paní! Něco takového jsem nikdy neřekla!“

Paní se však zamračila ještě víc a řekla chladně:

„Děvečky tě slyšely. Přece nechceš tvrdit, že si to vymyslely! Nemám ráda, když se někdo vychloubá, a už vůbec nemám ráda, když někdo nemluví pravdu. Něco ti povím: když si tak troufáš, buď vypereš zítra všechno prádlo sama, nebo odejdeš z mého domu.“

Nazítří ráno nanosili sluhové k potoku koše špinavého prádla. María věděla, že tolik prádla nevypere ani za sedm dní. A ještě víc ji trápila křivda, která se jí stala. Dlouho tak seděla a uvažovala, co má dělat. Náhle si vzpomněla na tři skály. Rozběhla se k hoře, přelezla ji a bez dechu doběhla ke třem skalám. Usedla do kamení a znovu se rozplakala.

Tu se zase otevřela skála, vystoupil z ní krásný mladík a řekl:

„Už zase slzy? Pročpak pláčeš?“

María neodpověděla, ani to nedokázala, i když chtěla sebevíc.

Mladý muž řekl:

„Já vím. Tvoje paní ti dala vyprat všechno prádlo z celého domu. S tím si nedělej starosti; vrať se k potoku a zavolej: Všichni ptáčkové na světě, přileťte a pomozte mi!“

Když to řekl, zmizel.

María se vrátila k potoku a k horám prádla. Postavila se nad modrou tůňku a zvolala:

„Všichni ptáčkové celého světa, přileťte a pomozte mi!“

Sotva to řekla, začali se ze všech stran slétat ptáci. Malí i velcí, barevní jako duha i šediví jako myšky. A bylo jich tolik, že téměř zakryli oblohu. Uchopili prádlo za cípy a namáčeli je v potoce tak dlouho, až všechna špína odplavala po proudu; potom zanesli vyprané prádlo na louku a rozprostřeli je do trávy, aby se vybílilo a rychle uschlo.

Když večer přišli sluhové, bylo prádlo čisté a suché a vonělo jak jarní povětří.

Paní se zastyděla, že své nové pradleně nevěřila, a přede všemi ji pochválila.

Děvečky měly zlost, že se jim lest nevydařila. Přemýšlely a dohadovaly se celé dlouhé večery, jak by uškodily krásné pradleně co nejvíc, až se dohodly. Jednoho dne přišly k paní a řekly jí:

„Naše nová pradlena se už zase vychloubá. Víte, co řekla?“

„Jistě neříkala nic tak zlého,“ odpověděla paní. „Posledně opravdu dokázala, že to nebylo jen plané vychloubání.“

„Ale tentokrát je to horší,“ řekly děvečky, „mnohem horší! Je to tak zlé, že vám to snad ani povědět nemůžeme.“

„Když už jste začaly,“ řekla paní, „nemůžete couvnout. Povězte, co se stalo!“

Služebné věděly, že paní má nemocné oči. Kdysi měla tři syny, ale ztratili se na lovu a už se nikdy nevrátili. Nešťastná matka se tak trápila, že si málem oči vyplakala.

„Paní,“ řekly děvečky, „vaše pradlena tvrdila, že ví o vodě, která by vám vyléčila nemocné oči.“

„To že řekla?“ vykřikla paní. „Hned ať sem přijde!“

Když María přišla, zeptala se jí přísně:

„Tvrdila jsi, že víš o vodě, která by mi vyléčila oči?“

María se podivila.

„Nic takového jsem neříkala, paní. Ani jsem to říkat nemohla, protože o takové vodě nevím. Kdybych o ní věděla, sama bych vám ji přinesla.“

„Přece si to děvečky nevymyslely!“ zvolala paní. „Musely to od tebe slyšet! Mrzí mě, že takhle mluvíš o mém neštěstí. A něco ti povím: buď mi tedy tu vodu přineseš, nebo odejdi z mého domu!“

María neměla ani tušení, kde by mohla léčivou vodu hledat. Vydala se smutně ke třem skalám, posadila se na kámen a z očí jí tekly slzy.

Ze skály vystoupil mladík a zeptal se:

„Pročpak pláčeš? Co se ti přihodilo?“

María byla tak zoufalá z křivdy, která se jí stala, že ze sebe nedokázala vypravit ani slovo. Jenom se rozplakala ještě víc.

Mladý muž chvíli čekal, pak přistoupil blíž a řekl vlídně:

„Já vím, co ti uložila tvoje paní. Ale neměj starost. Jdi zpátky k potoku, vezmi si malou skleničku a zavolej: Všichni ptáčkové na světě, přileťte a pomozte mi! Až přiletí, poprosíš je, aby ti každý dal svou slzu. Až přiletí poslední, popros ho o peříčko. To peříčko namočíš do skleničky a potřeš jím oči své paní. To je všechno. Teď už jdi a přestaň plakat.“

Sotva to řekl, zmizel; María neměla ani čas mu poděkovat.

Vrátila se přes kamennou horu k bílému domu a udělala všechno, co jí mladík poradil.

Když měla skleničku plnou ptačích slz, přiletěl poslední ptáček; byl malý a drobounký a peříčka měl modrá jako nebe. To nejmodřejší peříčko pustil dívce k nohám.

María se rozběhla ke své paní. Namočila modré peříčko do ptačích slz a zlehka jí přetřela oční víčka. Paní vykřikla:

„Já zase vidím! Vidím jako dřív!“

María byla šťastná, že jí pomohla, a paní ji od té chvíle milovala ještě víc.

Když služebné poznaly, že se jim lest zase nevydařila, zmocnila se jich zloba a závist ještě větší než dřív. Ve dne v noci se radily a přemýšlely, jak by pradlenu s hanbou vystrnadily z domu.

Jednoho dne přišly ke své paní a řekly jí:

„Vaše pradlena už ze samé pýchy neví, co mluví. Kdybyste jen tušila, čím se vychloubá!“

„Třeba se nevychloubá,“ řekla paní. „Zatím vždycky splnila, co řekla. Copak se stalo?“

„Tentokrát z ní mluví ta největší pýcha!“ zvolaly děvečky. „Jenom si představte, co říká: že prý dokáže všechno na světě! Víte, co tvrdila? Že by přivedla i vaše tři syny, kdyby chtěla!“

Paní sklonila hlavu a neodpověděla. Potom dala zavolat Maríu a zeptala se jí smutně:

„Ty jsi říkala, že bys mi uměla přivést zpátky mé tři syny?“

„Nic takového jsem neřekla!“ zvolala María. „Jak bych také mohla, vždyť ani nevím, že máte syny!“

„Měla jsem,“ řekla paní, „ale jednou si vyjeli do lesa na lov a už se nevrátili. Děvečky o tobě říkají, že se vychloubáš. Ale zatím jsi splnila všechno, co jsi slíbila. Jdi a přiveď mi je, prosím tě o to!“

„Ale já jsem nic takového neslibovala!“ vykřikla nešťastně María.

Paní však jen pokývala hlavou.

„Já vím, že to dokážeš. Ale kdyby se ti to nepodařilo, raději se už nevracej, ať neztratím poslední naději.“

María vyšla z domu a pomalu kráčela ke kamenné hoře. Vyšplhala na vrchol, přešla vyprahlou pláň, usedla ke třem skalám a z očí jí vytryskly slzy.

Skála se otevřela a vystoupil z ní mladý muž.

„Pročpak zase pláčeš?“ zeptal se mírně. „Stalo se ti něco?“

María si zakryla dlaněmi oči a neodpověděla.

Mladík k ní přistoupil blíž a řekl:

„Já vím, co ti paní uložila. Otři si slzy a dobře mě poslouchej. Tvá paní je naše matka a my jsme její synové. Jdi zpátky a vezmi si svíčku; jakmile se večer začne stmívat, přijď znovu sem ke třem skalám. Až bude úplná tma, zapálíš svíčku a třikrát obejdeš skály. Musíš však dávat pozor, aby ti při tom svíčka nezhasla.“

Sotva to řekl, zmizel. María se rychle vrátila do bílého domu; vzala svíčku, znovu přelezla kamennou horu a za soumraku dorazila ke třem skalám. Tiše čekala, až na nebi vyskočí první hvězdy. Avšak hvězdy se neobjevily, obloha byla zakryta těžkými mraky a za chvíli byla všude černočerná tma. Zdvihl se vítr a hvízdal ve skalách, začalo pršet. María v závětří velkého balvanu zapálila svíčku; chránila plamínek dlaněmi a pomalu začala obcházet skály. Obešla je poprvé a obešla je podruhé. Když je obcházela potřetí, plamínek jí v náhlém poryvu větru zhasl.

María upustila svíčku a vykřikla:

„Zhasla mi! Co teď bude s vámi třemi? A co bude s tebou, ty můj nejmilejší?“

V tu chvíli se všechny tři skály otevřely dokořán a vyšli z nich tři bratři. A byli stejně krásní jako tenkrát, když je María viděla poprvé. Avšak nejkrásnější byl ten třetí, ten nejmladší.

Přistoupil k dívce, usmál se na ni a řekl:

„Konečně jsi promluvila! Jen tak jsi mohla zlomit kouzlo; zlý čaroděj nás kdysi proměnil ve tři karafiáty a uzavřel nás do kamenů. Mohl nás vysvobodit jen ten, kdo by hodil karafiáty do ohně a promluvil u všech kamenů světa. Ty jsi to dokázala; teď si vyber jednoho z nás za muže.“

María mu podala ruce a řekla:

„Tebe chci!“

Potom se vrátili do bílého domu. María si vzala nejmladšího bratra za muže a všichni byli šťastni. Těžko povědět, kdo nejvíc: snad matka, snad ženich, snad bratři, snad otec, který přijel své krásné dceři na svatbu a už u ní zůstal.

A María?

Jedno víme jistě: od té doby už nikdy neplakala.
