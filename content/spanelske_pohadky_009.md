---
title: "O\_nespokojené Franciskitě"
contentType: prose
---

<section>

V jedné vsi žila kdysi dívka jménem Franciskita. Jednou šla do lesa na borové šišky, aby měla čím topit. Kráčela pomalu mezi stromy a žalostně vzdychala. Náhle zvedla hlavu a lekla se. Proti ní stál drobný dědeček s bílými vlasy a s modrýma očima.

„Proč tak vzdycháš, Franciskito?“ zeptal se vlídně. „Trápí tě něco?“

„Když já jsem tak nešťastná,“ řekla smutně Franciskita, „že si to ani představit nedovedeš! Kdybych měla doma aspoň kravičku, hned by se mi žilo líp. Podojila bych ji, každý den bych měla krajáč mléka, máslo i smetanu, co by mi pak chybělo ke štěstí?“

Dědeček pokýval hlavou a řekl:

„To je snadná pomoc. Běž domů a uvidíš.“

Než se Franciskita vzpamatovala, dědeček byl pryč. Obrátila se a běžela domů. Ve vrátkách se zastavila a nevěřila vlastním očím: na dvoře stála pěkná strakatá kráva a po boku měla ještě strakatější telátko.

Za několik dnů šla Franciskita do lesa na chrastí. Náhle se před ní objeví bělovlasý dědeček.

„Tak copak, Franciskito,“ zeptal se mírně, „už jsi šťastná?“

„Jsem,“ odpověděla Franciskita, „jsem šťastná, ale…“

„Jaképak ale,“ řekl dědeček. „Buď jsi šťastná, nebo nejsi. Co ti chybí?“

„Domek se mi rozpadá, do světnice mi prší a mezi trámy protahuje vítr. Kdybych tak měla pořádnou chalupu, to bych teprve byla šťastná!“

Dědeček se usmál a řekl:

„Běž domů, uvidíš!“

Franciskita se obrátila a běžela bez dechu domů. Už zdálky vidí: místo její rozpadlé chatrče stojí nová chalupa z čerstvého dřeva a voní pryskyřicí. Franciskita si zavýskla radostí.

Uplynulo několik dnů a Franciskita se vydala znovu do lesa. S hlavou sklopenou kráčela mezi stromy a smutně vzdychala. Znenadání se před ní objevil dědeček. Podíval se na ni modrýma očima a zeptal se:

„Tak co, Franciskito, už jsi šťastná?“

„Jsem,“ odpověděla Franciskita, „jak bych nebyla! Ale…“

„Zase nějaké ale?“ zeptal se dědeček. „Jaké ale?“

Franciskita se div nerozplakala.

„Všechny sousedky mají pěkné šaty, jen já chodím ve všední den i ve svátek v cárech. Ani zatancovat si nemůžu jít, a když spustí na návsi dudy, musím zůstat doma a je mi smutno.“

„To nic,“ řekl dědeček, „jen se vrať domů, už teď máš, co si přeješ.“

Franciskita se obrátila a běžela domů, jako by jí za patami hořelo. Otevřela dveře a strnula. Na stole ležely nové šaty, další byly na lavici, třetí ležely přes postel. Franciskita si zavýskla radostí a hned si je začala zkoušet.

Opět uteklo několik dní. Franciskita se vydala znovu do lesa. A jak tak kráčela mezi stromy a vzdychala, najednou jde proti ní dědeček.

„Tak copak, Franciskito, už jsi šťastná?“

„Jsem,“ přikývla Franciskita, „jsem šťastná, ale…“

„Jaképak zase ale?“ zeptal se dědeček netrpělivě.

A Franciskita spustila:

„Kdybych tak měla na dvorku hejno slepic, hned by se mi žilo líp! Snášely by mi vejce, co by mi chybělo?“

Dědeček pokýval hlavou.

„Běž domů, Franciskito, však najdeš, co si přeješ.“

Franciskita se rozběhla domů. Na dvorku se popelilo v prachu hejno slepic, na plotě seděl kohout a barevné peří mu ve slunci jen svítilo.

Uteklo několik málo dnů a Franciskita už byla zase v lese. Pomalu kráčela mezi stromy a hlavu měla sklopenou, div do dědečka nevrazila.

„Tak copak, copak, Franciskito, už jsi šťastná?“

„Ale to víš, že jsem,“ odpověděla Franciskita. „Jsem šťastná, ale…“

„Zase nějaké ale?“ zeptal se dědeček. „Copak ti schází?“

„Mám krávu a telátko,“ řekla Franciskita, „mám novou chalupu, pěkné šaty, hejno slepic na dvoře a kohouta na plotě. Ale k čemu mi to všechno je, když jsem pořád tak sama? Děvčata ze vsi se vdávají, každá má ženicha, jenom já žiju sama samotinká.“

„Tak dobře,“ přikývl dědeček bílou hlavou, „vrať se zase domů, tam najdeš, co hledáš.“

Franciskita se obrátila a běžela k chalupě. Mezi vrátky stál urostlý mládenec, byl to vesnický starosta. Když uviděl Franciskitu, vyšel jí naproti a řekl:

„Franciskito, ty se mi už dlouho líbíš. Vezmi si mě za muže!“

Netrvalo dlouho a byla svatba, celá vesnice se radovala a tancovala až do rána. Za několik dní šla Franciskita lesem a znenadání se před ní opět objevil bělovlasý dědeček s modrýma očima.

Usmál se vlídně na Franciskitu a zeptal se:

„Tak co, Franciskito, už jsi konečně šťastná?“

Franciskita se na něj zle zamračila a vyjela zlostně:

„Co si to dovoluješ? Pamatuj si jednou provždycky, že pro tebe nejsem žádná Franciskita, ale vždycky jen a jen paní starostová!“

</section>
