---
title: Bílý papoušek
contentType: prose
---

Byl jednou jeden venkovský zeman a ten miloval krásnou, ale chudou dívku. A miloval ji tolik, že se s ní oženil.

Nějaký čas po svatbě se však strhla vojna a zeman musel jít bojovat za krále. Loučil se těžko, přetěžko, protože jeho krásná žena právě čekala děťátko. I požádal svého správce, aby o ženu pečoval, a také ho poprosil, aby mu hned poslal zprávu, jakmile se dítě narodí.

Zeman odešel a správce se staral o paní, jak nejlépe uměl. A staral se o ni tolik, že jí jednoho dne navrhl, aby s ním utekla a na pána zapomněla. Žena se rozhněvala a řekla mu, že všechno poví svému muži, jakmile se vrátí.

Správce skryl svůj hněv a umínil si, že se paní pomstí. Když nadešel čas, narodila se jí dvojčata, chlapec a holčička. A protože se obě děti narodily z veliké lásky, měly na čele hvězdu.

Správce usoudil, že nadešla chvíle jeho pomsty. Oznámil v dopise pánovi, že se paní už delší dobu přátelí s jedním nehodným maurským sluhou a že se jí narodila dvojčátka s kůží tak tmavou, jakou mívají jen Mauři.

Zeman si přečetl dopis a chtěl se rychle vrátit domů, avšak král ho nepustil. Napsal proto svému správci dopis a nařídil mu, aby dal ženu uvrhnout do nejtemnějšího vězení a obě děti aby hned zabil.

Správce tedy vsadil paní do vězení a falešnými slovy se jí omluvil, že tak nečiní ze své vlastní vůle, ale že mu to přikázal jeho pán.

Potom chtěl připravit děti o život, avšak přece jen nenašel dost odvahy k tak hrůznému činu. Dal proto udělat skleněnou truhlu, vložil děti do ní a pustil ji po řece.

Truhla plula dlouho po proudu, až ji spatřil starý rybář. Lovil ryby a uviděl, že po řece pluje něco lesklého; bidlem přitáhl truhlu ke břehu a našel v ní dvě krásné děti. A užasl ještě víc, když viděl, že mají na čele hvězdu.

Vzal děti do náruče, odnesl je domů a ukázal je své ženě. Oba se dohodli, že si děti ponechají a vychovají je, jako by byly jejich vlastní. A žena pravila:

„Bojím se, co řeknou lidé, až uvidí, že děti mají na čele hvězdu. Budou si o nich povídat a dozví se to někdo, kdo vložil děti do skleněné truhly, a vezme nám je.“

Uvažovali, co mají dělat, až se nakonec rozhodli, že dětem uvážou přes čelo bílé hedvábné šátky. Sotva děti trochu vyrostly, poradil jim stařec:

„Kdyby se vás někdo ptal, proč máte na hlavě šátek, povězte mu, že jste se zranily a že máte na čele veliké jizvy.“

Když pak oba staří zestárli ještě víc a viděli, že jim zbývá života namále, zavolali si děti a všechno jim pověděli. A poprosili je, aby šátky sejmuly teprve tehdy, až budou vědět, kdo jsou jejich praví rodiče. Nakonec jim ukázali i skleněnou truhlu a v ní dva vzácné hedvábné šátky, do kterých byly tenkrát zabaleny.

Čas plynul a zeman se vrátil z vojny domů. Na svou ženu se nezeptal ani slovem, avšak správce poznal, že na ni stále myslí. Dostal strach, že se jeho podvod dříve nebo později prozradí, a začal pátrat po ztracených dětech. Vyptával se ve vsích podle řeky, až se do­slechl, že v jedné vesnici žijí dvě děti, které nosí v zimě i v létě přes čelo šátek. Hned ho napadlo, že to jsou děti ze skleněné truhly, a jak se asi dostaly do rybářské vesnice. Vypravil se do hlubokého lesa za zlou čarodějnicí, dal jí sto zlatých a požádal, aby rybářovy děti sprovodila ze světa.

Stařena se vydala do rybářské vesnice a dlouho čekala, až bude dívka sama doma. Když se tak stalo, zastavila se jakoby náhodou u vrátek rybářovy chatrče a řekla dívce:

„Dobrý den, krásná děvenko! Co dělá tvůj bratříček, že ho tu nikde nevidím?“

A dívka odpověděla:

„Není doma, odešel na pole a vrátí se až večer. Ale pověz mi: nechceš si trochu odpočinout? Je horko a slunce pálí od rána.“

„Ani nevíš, jak ráda,“ řekla stařena. „Mám za sebou dlouhou cestu a nohy mi už neslouží.“

Dívka jí přinesla hrnek mléka a krajíc chleba. Stařena se posadila na lavici před vrátka a rozhlížela se po dvoře.

„Pěkný dvoreček,“ začala chválit, „a jak je čisťounký! Ale víš, co v něm chybí? Studna se stříbrnou vodou!“

„Studna se stříbrnou vodou?“ zeptala se udiveně dívka. „Copak taková studna vůbec je?“

„Když bude tvůj bratříček chtít,“ řekla stařena, „ať jde do lesa k velkému dubu. Tam je pramínek křišťálové vody. Stačí jen nabrat do džbánku, vylít vodu uprostřed dvora, a budeš mít nejkrásnější studnu z celé vesnice!“

Sotva stařena odešla, vrátil se bratr z pole. Dívka mu vyprávěla, co se přihodilo, a poprosila ho:

„Udělej mi radost, přines mi stříbrnou vodu! Kdybys jen věděl, jak ráda bych měla na dvoře studnu se stříbrnou vodou!“

Chlapec však řekl rázně:

„A k čemu potřebujeme stříbrnou vodu? Ta naše je přece dost dobrá! Nehněvej se na mě, já nikam nepůjdu.“

Sestřička už dál neprosila, ale v očích se jí objevily slzy. Bratr ji miloval a nemohl přenést přes srdce, že jeho sestra pláče. Povzdychl si, pohladil ji a řekl:

„Dobře, přinesu ti stříbrnou vodu. Jenom už přestaň plakat!“

Vzal džbánek a vydal se k lesu. Ve stráni potkal bělovlasého sta­řečka.

„Kam jdeš, chlapče?“ zeptal se stařeček. „Kdopak si přeje tvé zlo, že tě sem posílá?“

„Nikdo mě sem neposílá,“ odpověděl chlapec. „Ale za mou sestřičkou přišla nějaká stařena a řekla jí, že tady v lese je pramen stříbrné vody. Když přinesu stříbrnou vodu domů a rozliju ji na dvoře, hned tam bude studna. Já po studni na dvoře nijak netoužím, ale chci udělat sestřičce radost.“

„O tom prameni vím,“ řekl stařeček, „ale nemysli si, že je to všechno tak snadné. Pramen totiž hlídá veliký lev. Ukryj se v lese a dobře si ho prohlédni; když bude mít oči zavřené, nesmíš se k němu přiblížit. Když je bude mít otevřené, pak to znamená, že spí. Naber si vodu a rychle utíkej, protože lev se vzbudí při sebemenším šramotu.“

Chlapec šel do lesa a na palouku u pramene uviděl velkého lva; oči měl zavřené a vypadal, že spí. Chlapec se ukryl v houštině a čekal; když lev otevřel oči, vyběhl z lesa, nabral vodu do džbánku a rychle se vrátil domů. Vylil křišťálovou vodu uprostřed dvora a hned tam byla studna se stříbrnou vodou. Sestřička bratra objala a výskala radostí.

Nazítří ráno přišla stařena znovu a zeptala se:

„Krásná děvenko, copak dělá tvůj bratříček?“

„Není tady,“ řekla dívka. „Ale pojď se podívat do dvora, něco ti ukážu!“

Stařena vešla do vrátek a uviděla studnu se stříbrnou vodou. Kousla se hněvem do rtů a zvolala:

„Pěkná studna! Jsem ráda, že se ti líbí. Ale něco ti povím: je veliké horko a nikde tu nemáš ani nejmenší stín. Nahoře v lese stojí velký dub; rostou na něm stříbrné žaludy a každý žalud má pohárek z ryzího zlata. Když ti přinese bratr větvičku a položí ji na dvůr, hned z ní vyroste nejkrásnější dub na světě a ty budeš mít na dvoře stín.“

Jakmile se chlapec vrátil, dívka mu hned vyprávěla, co se stalo. Bratr se zamračil.

„Ne, já tam nepůjdu, protože nevím, co by se mi tam mohlo přihodit.“

Ale když uviděl, že sestřička má v očích slzy, pohladil ji a řekl:

„Tak já to tedy zkusím. Ale přestaň už plakat!“

Vydal se k lesu a ve stráni potkal zase stařečka.

„Kam jdeš, chlapče?“ zeptal se stařeček. „Kdopak si přeje tvé neštěstí, že tě sem posílá?“

Chlapec pověděl, kam jde, a stařeček mu poradil:

„Až k tomu dubu přijdeš, podívej se dobře do trávy. Hlídá tam jedovatý had; když bude stočený v klubíčku, znamená to, že spí. Uřízni rychle větvičku a honem se vrať, aby tě neuštkl.“

Chlapec udělal, jak mu stařeček poradil. Jakmile položil doma větvičku ke studni, vyrostl z ní vysoký košatý dub a ve dvoře byl hned chladivý stín. Sestřička objala bratra a měla ještě větší radost než včera.

Třetího dne přišla stařena znovu. Uviděla dub a zachvěla se hněvem. Tentokrát už mi neunikneš, pomyslila si a zavolala na dívku. Sestřička ji zavedla do stínu mohutné koruny a děkovala jí za dobrou radu. Stařena se usmála.

„Teď už máš studánku se stříbrnou vodou a dub, který dává stín celému dvoru. Chybí ti už jen bílý papoušek; kdybys toho měla, byla bys bohatá a šťastná. Popros bratříčka, ať ti ho chytí!“

Chvíli ještě poseděla ve stínu dubu a odešla. Sotva se chlapec vrátil, dívka mu vyprávěla, co se stalo, a řekla mu:

„Moc tě prosím, přines mi bílého papouška! Představ si, že pak už nebudeme mít starosti a nic nám nebude chybět!“

„Ale mně nic nechybí!“ zvolal chlapec. „A nebýt tvých přání, byl bych nejšťastnější člověk pod sluncem!“

Když však viděl, že sestřička má v očích slzy, těžce si povzdechl.

„Dobře, půjdu hledat bílého papouška. Ale jen pod jednou podmínkou: musíš mi slíbit, že je to tvoje poslední přání!“

Sestřička ho objala a slíbila, že už nic dalšího nebude chtít, co živa bude.

Chlapec se vydal za bílým papouškem. Když stoupal strání k lesu, potkal znovu bělovlasého stařečka.

„Kampak zase jdeš?“ zeptal se stařeček. „Kdo ti chce uškodit, že tě sem posílá?“

Chlapec mu všechno vyprávěl a stařeček odpověděl:

„Když půjdeš pořád dál podle lesa, dojdeš k veliké zahradě. Uvidíš tam na stromech mnoho ptáků; mezi nimi je i bílý papoušek, ale nehledej ho. Sedni si a čekej. Za chvíli bílý papoušek slétne ze stromu, posadí se na kulatý kámen blízko tebe a řekne lidským hlasem:

‚Copak tu není nikdo, kdo by mě chtěl chytit? Nikdo nechce bílého papouška? Co se dá dělat: když mě nikdo nechce, ať mě nechá; jen ať mě nechá!‘

Potom strčí hlavu pod křídlo a usne. To bude ta pravá chvíle pro tebe: vyskočíš a rychle ho popadneš do ruky. Ale nesmíš to udělat dřív, protože jinak uletí a ty se proměníš v kámen. Však si dobře všimni, co kamenů tam leží v trávě pod stromy! Ti všichni chtěli chytit bílého papouška!“

„Nevím, jestli to dokážu,“ řekl chlapec, „ale zkusím to.“

Poděkoval stařečkovi a pustil se pěšinou podle lesa, až znenadání došel k veliké zahradě. Byla plná košatých stromů a všude poletovala celá hejna nádherných ptáků: byli modří i žlutí, fialoví i růžoví, některým zářilo peří jako diamanty. A v trávě pod stromy leželo plno kamenů.

Chlapec se posadil na jeden z nich a čekal. Nečekal však dlouho; po malé chvíli se objevil mezi ptáky bílý papoušek a byl tak zářivě bílý, až oči přecházely. Přiletěl blíž a posadil se na kulatý kámen. Marnivě se probíral zobákem v bílém peří, jako by chtěl, aby ještě víc vynikla jeho krása, a pak zvolal lidským hlasem:

„Copak tu není nikdo, kdo by mě chtěl chytit? Nikdo nechce bílého papouška? Co se dá dělat: když mě nikdo nechce, ať mě nechá, jen ať mě nechá!“

Chlapec už dál nečekal. Bál se, že mu papoušek uletí, vyskočil a vrhl se k němu. Avšak papoušek ještě neměl hlavu pod křídlem; chlapec se ho jen maličko dotkl a proměnil se v kámen, v nehybný kulatý kámen.

Dívka zatím doma čekala marně. Když se chlapec nevrátil ani večer, ani ráno, poznala, že ho potkalo neštěstí, a pozdě si vyčítala, že to je všechno její vina.

Ráno se objevila ve vrátkách stařena.

„Kdepak máš bratříčka?“ zeptala se úlisně. A sestřička jí smutně a s pláčem vyprávěla, že bratr odešel pro bílého papouška a už se nevrátil.

Stařena stěží skryla svou radost. Utěšovala nešťastnou sestřičku, aby si nedělala starosti, a řekla:

„Třeba se mu v té krásné zahradě tolik líbí, že se ani nechce vrátit. Nejlíp uděláš, když půjdeš za ním a přivedeš si ho i s bílým papouškem.“

Dívka už dál nečekala a vydala se za bratrem. Na cestě pod lesem ji zastavil bělovlasý stařeček a zeptal se jí:

„Copak tu hledáš? Kdo si přeje tvé neštěstí, že tě sem posílá?“

„Nikdo mě sem neposílá,“ odpověděla dívka. „Hledám svého hodného bratříčka. Šel mi pro bílého papouška a už se nevrátil. A já mám o něj strach.“

Stařeček si povzdechl a pravil:

„Tvůj bratr zapomněl na mou radu a změnil se v kámen. Ale nebuď smutná; když uděláš, co ti řeknu, můžeš ho zachránit.“

Sestřička vykřikla:

„Rychle mi to pověz! Udělám všechno na světě, jen abych ho zachránila!“

„Dobrá,“ řekl stařeček. „Když půjdeš pořád podle lesa, dojdeš k veliké zahradě s mnoha stromy a ptáky. Tam si sedni a čekej. Za chvíli přiletí bílý papoušek, usedne na kulatý kámen a promluví lidskou řečí:

‚Copak tu není nikdo, kdo by mě chtěl chytit? Nikdo nechce bílého papouška? Co se dá dělat: když mě nikdo nechce, ať mě nechá, jen ať mě nechá!‘

Potom strčí hlavu pod křídlo a usne. To bude pravá chvíle pro tebe: jakmile se přestane hýbat a usne, chyť ho pevně do ruky. Ale dej pozor, aby ses ho nedotkla dřív, než bude spát! Jinak se ti stane totéž, co se stalo tvému bratrovi.“

Dívka poděkovala a šla dál podle lesa. Šla dlouho, až došla k veliké zahradě s mnoha stromy. Mezi korunami poletovali ptáci všech barev; dívka si jich však nevšímala, usedla do trávy a čekala.

Za malou chvíli přiletěl bílý papoušek a byl tak krásný, že se dívce až dech zatajil. Posadil se na kulatý kámen a zvolal lidským hlasem:

„Copak tu není nikdo, kdo by mě chtěl chytit? Nikdo nechce bílého papouška? Co se dá dělat: když mě nikdo nechce, ať mě nechá, jen ať mě nechá!“

A začal se otáčet kolem dokola. Pak zastrčil hlavu pod křídlo a už se ani nepohnul.

Sestřička vyskočila a pevně ho sevřela v ruce.

V tu chvíli se všechny kameny v trávě začaly pohybovat, jako by do nich vstoupil život; netrvalo dlouho a změnily se v živé lidi. A bylo jich tu mnoho, přemnoho: ti, kteří měli kdysi hodně a chtěli ještě víc, i ti, kteří neměli nic a doufali, že jim bílý papoušek přinese štěstí; byli tam muži a ženy, mladí i staří, rybáři i princové. A byl mezi nimi i její bratr.

Dívka ho objala, jako by ho už nikdy nechtěla pustit. A celý ten zástup jí děkoval, že je všechny vysvobodila.

Oba sourozenci je pozvali k sobě do chalupy, aby je pohostili. A pozvali každého, koho potkali cestou, když se vraceli domů.

Když pak hostům usmažili ryby z řeky a posadili se s nimi do stínu košatého dubu, kolem studny se stříbrnou vodou, vyprávěli jim svůj příběh. A řekli jim také, že mají ještě doma skleněnou truhlu, v které tehdy připluli po řece, i dva hedvábné šátky, do kterých byli zabaleni, když je našel starý rybář.

Mezi hosty byl i jeden zamlklý a smutný muž. Seděl na roubení studny a poslouchal; když domluvili, vstal a poprosil, aby se směl podívat na ty šátky. Byl to zeman z nedaleké tvrze, otec obou sourozenců. Také on se kdysi proměnil v kámen, když marně hledal po kraji své děti; a také jeho vysvobodila dívka, když stiskla v rukou bílého papouška.

Přinesli mu šátky, muž se na ně podíval a poznal svůj erb, vyšitý hedvábnou nití.

Zesmutněl ještě víc, protože nic nemohl pochopit; nevěděl, jak se šátky dostaly do skleněné truhly, seděl u studny se stříbrnou vodou a přemýšlel; ale ať přemýšlel, jak přemýšlel, na nic nemohl přijít.

Tu opustil bílý papoušek rameno dívky, kde do té chvíle seděl, přiletěl blíž ke smutnému zemanovi a řekl mu tiše:

„Když chceš vědět pravdu, jdi za svou ženou a zeptej se jí. Ta ti poví, jak to všechno bylo, a poradí ti, kde máš hledat své děti.“

Muž dál už na nic nečekal. Poděkoval oběma sourozencům a rychle se vrátil na svou tvrz. Sestoupil do vězení, vyvedl svou ženu na denní světlo a poprosil ji, aby mu řekla podle pravdy, co se tenkrát dávno vlastně stalo.

A žena mu všechno pověděla. Jen o dětech nevěděla nic; pamatovala si jen jedno jediné – že tehdy měly na čelech hvězdu, protože se narodily z veliké lásky.

Muž si vzpomněl na dívku, která ho vysvobodila ze začarované zahrady, a vzpomněl si i na jejího bratra. A také si připomněl, že oba měli čelo ukryté pod bílou páskou.

Zavolal sluhy a přikázal jim, aby se hned rozjeli do rybářské vesnice a přivedli oba sourozence na jeho tvrz.

Když bratr i sestra vstoupili do brány tvrze, matka jim vyběhla vstříc a poznala je. Zavedla je ke svému muži a sejmula jim bílé pásky; zeman spatřil na jejich čele hvězdy a pochopil, že to jsou jeho ztracené děti.

Pak žili všichni spolu dlouhá a dlouhá léta a už se nikdy nerozloučili. A když se chlapec oženil a sestřička vdala, hrály si jejich děti vždycky nejraději s bílým papouškem.
