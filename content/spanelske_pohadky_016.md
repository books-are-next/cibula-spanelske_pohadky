---
title: "Jak se tři bratři tahali o\_přikrývku"
contentType: prose
---

Byli jednou tři bratři. Sotva se naučili chodit, zemřel jim otec. Když povyrostli, zemřela jim matka. Nechala jim jen chalupu na spadnutí, velikou postel, zahrádku před oknem a políčko, že by ho přikryl dlaní.

Tři bratři spali na veliké posteli a celou noc se tahali o jedinou přikrývku. Nevyspali se a bylo jim zima. Jednou k ránu se nejmladší bratr dopálil, vyskočil z postele a řekl:

„Jaký má tohle smysl? Dám vám svou třetinu přikrývky a vy mě za to necháte spát uprostřed.“

Bratři souhlasili a nejmladší se uložil mezi ně. Sotva ulehli, začali se oba starší tahat o přikrývku. Když už to trvalo příliš dlouho, nejmladší znovu vyskočil a zvolal:

„Dal jsem vám svou třetinu a o přikrývku se netahám, protože mi nepatří. Proč mě tedy nenecháte spát?“

„Tvoje přikrývka to není,“ odpověděli bratři. „Taháme se o ni spolu a ty se do toho nepleť.“

„Když mě necháte v klidu spát,“ řekl nejmladší, „rozdělím se s vámi třeba i o zelí, co nám roste na zahrádce. Povězte, chcete košťály, nebo lupeny?“

Bratři se rozesmáli.

„Jen si nech košťály, když jsi tak hloupý, my si necháme lupeny!“

Hned ráno otrhali z hlávek zelí lupeny. Košťály však po nějakém čase obrazily znovu a nejmladší bratr měl plno velkých hlávek zelí. Bratrům se to nechtělo líbit, ale co mohli dělat?

Když tak zase jednou spali a tahali se o přikrývku, nejmladší opět vyskočil a zvolal:

„Kdybyste mě aspoň nechali spát! Co ještě chcete? Mám se s vámi rozdělit i o políčko s kukuřicí?“

„Proč ne?“ řekli bratři. „Ale tentokrát budeme chytřejší. My dva si necháme stébla, ty si necháš palice.“

Nejmladší rád souhlasil, uložil se do postele a spali až do rána.

Když kukuřice dozrála, sklidil nejmladší všechny kukuřičné pa­lice a bratrům zbyla jen žloutnoucí stébla. Nové palice z nich už nevyrostly.

Nejstarší bratr se rozzlobil a řekl prostřednímu:

„Náš bratříček nás zase podvedl! Pojď se mnou do světa, ať si hospodaří, jak umí!“

A prostřední bratr odpověděl:

„Já nikam nejdu, jdi si sám. Já zůstanu s naším nejmladším, protože je chytřejší než ty. S ním mi bude líp než s tebou.“

Nejmladší bratr to uslyšel a řekl prostřednímu:

„Víš co? Když nechceš jít s naším nejstarším, pojď se mnou. Ať si tady hospodaří, jak dovede.“

A šli.

Když procházeli brankou u zahrádky, řekl nejmladší:

„Máš široká ramena, nezapomeň na vrátka!“

Prostřední bratr to pochopil tak, že nemá zapomenout vrátka; vytrhl je z plotu a posadil si je na ramena.

Nejmladší se rozesmál:

„Bratře, bratře, co chceš s těmi vrátky ve světě dělat?“

Prostřední bratr se dopálil.

„Říkal jsi přece, abych je nezapomněl doma! Chceš mě zase okla­mat?“

„Nechci tě oklamat,“ řekl nejmladší smířlivě. „Když už jsi je vzal, dobrá, vezmi je. Třeba se nám budou někdy hodit.“

Začalo se stmívat, když došli do lesa. Nejmladší řekl:

„Vylezeme si na strom, aby nás neroztrhali vlci.“

Vyšplhali se do koruny stromu a uvelebili se ve větvích. Sotva usnuli, probudily je cizí hlasy. Otevřeli oči a uviděli, že v trávě pod stromem sedí loupežnici a dělí se o zlaťáky. Prostřední bratr se roztřásl strachem a zašeptal:

„Bratříčku, co si počneme? Třesu se tolik, že neudržím vrátka v rukou. Já je snad pustím.“

„To nedělej,“ řekl tiše nejmladší. „Když loupežníci poznají, že se tady ukrýváme, chytí nás.“

Bratr se však třásl dál a po chvíli zašeptal znovu:

„Bratříčku, tolik se mi třesou ruce! Už ta vrátka neudržím!“

„Když je neudržíš,“ odpověděl nejmladší, „tak je pusť. Nebo je tam raději rovnou hoď!“

Prostřední bratr zdvihl vrátka nad hlavu a vší silou je hodil mezi loupežníky.

Ti se vylekali, vyskočili a utekli.

Oba bratři slezli rychle ze stromu, posbírali zlaťáky a vrátili se domů. Postavili si novou chalupu, přikoupili dvě postele a dvě přikrývky a všichni tři žili spokojeně a šťastně.

Vesničané jim však záviděli a říkali si:

„To je nějaká spravedlnost? Byli nejchudší z celé vesnice, měli jen roztrhanou chalupu, jedinou přikrývku, zahrádku před oknem a pole tak malé, že by ho člověk přikryl dlaní, a teď mají nejpěknější chalupu z celé vesnice!“

A šli a chalupu jim zapálili.

Tři bratři seděli nad spáleništěm a přemýšleli, čím se v noci přikryjí, aby jim nebylo zima.

Když tak chvíli seděli, nejmladší vstal a řekl:

„Přineste velký pytel a nasypte do něho popel z naší chalupy.“

Bratři si mysleli, že se nejmladší zbláznil, ale udělali, jak si přál. Nejmladší vzal pytel, hodil si ho přes rameno a vydal se do města. Když procházel městskou bránou, začalo se stmívat. Zabušil na dveře velkého domu a požádal sluhu o nocleh. Sluha přivolal svou paní; ta si pocestného prohlédla a řekla:

„Můžeš přespat ve stáji u koní. A copak neseš v tom pytli?“

A nejmladší řekl:

„Nesu v něm zlato. Když se však někdo do pytle podívá, promění se všechno zlato v popel. Proto vás prosím, abyste mi ten poklad do rána pohlídala.“

Paní byla zvědavá, otevřela v noci pytel, spatřila popel a vykřikla:

„Já nešťastná! Co jsem to udělala? Všechno zlato se proměnilo v obyčejný popel! Ten chlapec měl pravdu!“

Když k ní ráno nejmladší bratr přišel, hodil si pytel na rameno a poděkoval za nocleh. Z pytle se vysypalo trochu popela a chlapec vykřikl:

„Neříkal jsem vám to? Proč jenom jste byla tak zvědavá! Teď mi musíte dát plný měšec zlaťáků!“

Co měla paní dělat? Musela mu dát měšec zlaťáků, a ještě byla ráda, že jich nechce celý pytel.

Nejmladší koupil ve městě tři krásné přikrývky, vrátil se domů a ze zbytku peněz začal stavět novou chalupu.

Sotva to uviděli závistiví sousedé, přišli k němu a ptali se:

„A copak že jste zase tak zbohatli?“

Nejmladší jim ochotně vysvětloval:

„Prodal jsem popel z domu, který nám vyhořel. Dostal jsem ve městě za pytel popela měšec zlaťáků. To není zrovna málo!“

Závistivci dali hlavy dohromady a řekli si:

„Měšec zlaťáků, to opravdu není málo za trochu popela!“

Spálili své chalupy a pytle s popelem odnesli do města na trh; avšak lidé se jim vysmáli a považovali je za blázny.

Vesničané se vrátili domů a rozhodli se, že nejmladšího bratra potrestají. Počíhali si na něj, když jel na pole, svázali mu ruce i nohy, strčili ho do režného pytle a odnesli k řece. Na břehu ho položili do trávy u cesty a šli hledat nejhlubší tůň.

Sotva zmizeli mezi vrbami, přihnal po cestě jakýsi mezkař stádo mezků. Nejmladší bratr zaslechl volání, uslyšel dusot stáda a začal hlasitě naříkat:

„Já nešťastný! Já chudák! To je konec, to je můj konec!“

Mezkař zaslechl křik, přistoupil blíž a zeptal se:

„Copak děláš v tom pytli?“

Nejmladší bratr odpověděl žalostně:

„Já chudák! Zašili mě do pytle, protože jsem si nechtěl vzít krá­lovskou dceru za ženu! Chtěl jsem uprchnout, ale teď mě k ní donesou a já se s ní budu muset oženit!“

„Když si to se mnou vyměníš,“ řekl mezkař, „dám ti všechny své mezky, celé své stádo!“

Nejmladší rád souhlasil. Zašil mezkaře do pytle a odehnal stádo do ohrady ke své chalupě.

Vesničané zatím popadli pytel, hodili ho do nejhlubší tůně v řece a spokojeně se vrátili do vsi. Uviděli nejmladšího bratra, jak krmí celé stádo mezků, a ptali se užasle:

„Co tu děláš? Copak ty ses neutopil?“

Nejmladší bratr se zasmál a odpověděl:

„Jak vidíte, neutopil! Pod hladinou řeky je veliká louka a na ní jsem našel celé stádo mezků. Kdybyste tak nepospíchali a hodili mě do větší hloubky, mohl jsem si přivést mezků desetkrát tolik!“

Vesničané se rozběhli k řece a po hlavě naskákali do největší hloubky.

Jen jeden z nich, starý pastýř, zůstal stát na břehu řeky a řekl si:

„Přece nebudu takový hlupák, abych skákal do řeky, když už jsou pryč všichni závistivci a lakomci!“

Vrátil se ke třem bratrům a poprosil je, aby mohl zůstat s nimi.

Přijali ho rádi a od té doby žili všichni spolu. Každý bratr spal pod svou přikrývkou, pastýř spával pod ovčí houní.

Co jim chybělo?
