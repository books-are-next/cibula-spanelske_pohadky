---
contentType: prose
---

Rybář a delfín

  

Králům se cizí úspěch nelíbí, zapomínají rádi na sliby. Pomůže rada delfína? Pst! Pohádka už začíná.

Kdysi dávno žil v malé vesnici na břehu moře rybář se svou ženou. Byli spolu šťastni, trápilo je však, že nemají děti. Vyptávali se lékařů i ranhojičů, zaříkávaček i bylinářek, ale všechno nadarmo.

Jednoho dne zastihla rybáře na moři veliká bouře a zahnala mu loďku na ostrov daleko od břehu. Ostrov byl pustý, jen v zátočině stála chudá chatrč a před ní seděl stařec. Tvář měl vrásčitou a ošlehanou od mořských větrů, bílé vousy mu padaly až na zem.

Stařec uviděl, že k němu přichází od břehu rybář, vstal a řekl mu přátelsky:

„Vítám tě na našem ostrově. Kde se tu bereš? Tady nikdo nepřistál už celé dlouhé roky.“

Rybář pozdravil a řekl:

„Zahnala mě sem bouře, když jsem lovil ryby.“

„A to lovíš sám?“ zeptal se stařec udiveně. „Copak nemáš syna, který by ti pomáhal se sítěmi a s kormidlem?“

„Nemám,“ odpověděl rybář smutně, „a moc mě to trápí. Ptal jsem se lékařů i ranhojičů, zaříkávaček i bylinářek, ale nikdo mi neuměl poradit. Žijeme se ženou sami a zdá se, že tak zůstaneme až do smrti.“

Rybář si povzdechl. Stařec se mu chvíli díval do tváře.

„Já ti poradím. Ulov rybu hlubatku a usmaž ji své ženě. Uvidíš, že se ti pak narodí syn.“

Rybář jezdil na moře už od dětství, ale nikdy o takové rybě neslyšel. Zeptal se starce zvědavě:

„Pověz mi, kde žije ta ryba? Už jsem měl v sítích všelijaké tvory, ale rybu hlubatku jsem ještě nikdy neviděl, ani jsem o ní nezaslechl.“

„Žije až docela na dně,“ odpověděl stařec, „v největších hlubinách moře a nikdy nevyplouvá k hladině. Také se jí říká černá ryba hlubin. Nic víc o ní nevím. Hledej ji, určitě ji najdeš.“

Když se moře utišilo, rybář se rozloučil se starcem, nastoupil na loď a vrátil se domů. Denně vyplouval podle pobřeží a vyptával se lidí z rybářských vesnic, kde žije ryba hlubatka, ale nikdo ji neznal.

Jednou se zase tak vracel z daleké cesty a seděl smutně u kormidla. Díval se na moře a utrápeně si povzdechl:

„Kdo ví, jestli taková ryba vůbec žije! Třeba si ji lidé jen vymysleli.“

Znenadání se vynořil z moře těsně u lodi veliký delfín. Chvíli si prohlížel rybáře a potom se zeptal lidským hlasem:

„Rybáři, proč jsi tak smutný?“

„Jak bych nebyl,“ odpověděl rybář. „Už dlouho si přejeme se ženou syna, ale pořád jsme sami. Jeden stařec mi poradil, že nám pomůže jen ryba hlubatka. Hledám ji po celém pobřeží, vyptávám se mužů i žen z rybářských vesnic, ale nikdo takovou rybu nezná. Už ani nevěřím, že je vůbec na světě!“

„Jistěže je,“ řekl delfín. „Avšak žije až na samém dně moře, kam žádná jiná ryba nikdy nezabloudí. Jednu ti přinesu, ale musíš mi za to něco slíbit.“

„Slíbím ti všechno,“ vykřikl rybář, „co si jen budeš přát! Jenom mi ji přines!“

Delfín se zasmál skoro jako člověk a řekl:

„Slibuješ, že mě zavoláš, až se ti narodí syn?“

„Slibuji ti to z celého srdce,“ zvolal rybář upřímně.

„Pak tedy počkej, dokud se nevrátím,“ řekl delfín, vyskočil nad hladinu a ponořil se do zelené vody.

Rybář seděl u kormidla a čekal. Delfín se neobjevoval, moře bylo klidné a tiché. Začalo se stmívat, vyšel měsíc. Rybář čekal celou noc. Už svítalo, daleko nad mořem se vyhouplo slunce a stoupalo pořád výš a výš. Rybář čekal celý den a delfín se stále neobjevoval. Čekal další noc a celý další den a znovu celou noc. Už začínal věřit, že se mu všechno jen zdálo, ale čekal dál a dál. Když se slunce naklonilo nad moře, rybář vstal, natáhl plachtu a zamířil k domovu. V tom okamžiku se moře před bárkou zapěnilo a vynořil se delfín. V tlamě držel podivného černého tvora.

„Přináším ti rybu,“ řekl mezi zuby, „kterou jsi hledal. Ať si ji tvá žena usmaží; avšak dej pozor – jestliže sní ocas s ploutví, bude mít do roka a do dne dceru. Když sní hlavu, narodí se jí do roka a do dne syn. A nezapomeň na svůj slib: když budeš mít syna, chci ho vidět!“

„Co jsem slíbil, to splním,“ zvolal šťastně rybář. „A děkuji ti!“

Položil černou rybu na dno lodi a zamířil k pobřeží.

Dal rybu své ženě a vysvětlil jí, co má dělat. Žena ji usmažila, snědla hlavu, pak ocas, a nakonec snědla všechno, co zbylo. Když uplynul rok a den, narodila se jí dvojčata – krásný chlapeček a ještě krásnější holčička.

Rybář skákal radostí. Vzpomněl si na slib, který dal delfínovi, zabalil chlapečka do přikrývky a rozběhl se k moři. Přistoupil až k vodě a zavolal:

„Delfíne, delfíne, pojď se podívat, jakého máme synáčka!“

Sotva dozněl jeho hlas nad hladinou, vynořil se z pěny delfín. Prohlédl si chlapečka, podíval se na rybáře a řekl:

„Kdyby tvůj synek potřeboval někdy pomoc, ať si na mě vzpomene! Stačí, když mě zavolá, já hned přijdu. A teď ať ti vyrůstá ve zdraví!“

Potom se obrátil a odplul daleko do moře.

Rybářovy děti rychle rostly. Netrvalo dlouho a batolily se kolem chatrče, uplynul krátký čas a hrály si v písku u moře. Někdy připlul delfín a přinesl jim nejkrásnější škeble nebo mořské hvězdice a lastury. Když vyrostly ještě víc, posadil si je na hřbet a vozil je mezi vlnami.

Míjely roky. Z chlapce se stal urostlý mládenec, z holčičky byla dívka na vdávání. Rybář i jeho žena už dávno umřeli, mladý rybář teď jezdil na moře místo otce a jeho sestra pletla v chatrči na kraji vesnice sítě nebo chodila s bratrem na trh prodávat ryby.

Jednoho dne, právě když prodali poslední rybu, objevili se na tržišti královský herold a bubeník. Bubeník zabubnoval a bubnoval tak dlouho, dokud se neseběhli všichni lidé z okolních ulic. Když skončil, královský herold se vztyčil ve třmenech svého koně a zvolal:

„Slyšte, slyšte, slyšte! Náš panovník, král země španělské, oznamuje všem lidem dobré vůle, že chce provdat svou jedinou dceru. Zítra ráno nastoupí král, královna, princezna i celý královský dvůr na loď a odplují na širé moře. Přesně o polednách hodí král svůj prsten do moře. Kdokoli ho vyloví a do tří dnů odevzdá králi, dostane princeznu za ženu a polovinu španělského království k tomu. Kdo uslyšel, ať vypravuje všem ostatním!“

Bubeník zase zabubnoval a oba odjeli na další náměstí.

Mladý rybář se rozesmál, obrátil se ke své krásné sestře a řekl vesele:

„Slyšela jsi? Hodit prsten do moře a pak chtít, aby ho někdo vylovil! Jakmile hodí prsten do vln, už ho nikdo nikdy nenajde. Takové bláznovství! Ale stejně bych to rád viděl. Půjdeme se podívat, sestřičko?“

Sestřička si povzdechla a řekla starostlivě:

„A co tam budeme pohledávat? Mně se to nelíbí. Když chce mít král kratochvíli, ať ji má. Ale já bych raději zůstala doma. To nemůže dopadnout dobře, věř mi!“

Mladý rybář jen mávl rukou.

„Čeho se bojíš? Aspoň uvidíme krále, královnu a princeznu! Ještě nikdy jsem je neviděl a ty jistě také ne!“

Nazítří ráno vyplul mladý rybář se svou sestrou v loďce na moře a čekali, co se bude dít. Zanedlouho připlula králova bílá loď, obklopená mnoha čluny a dalšími loděmi. V pravé poledne vystoupil na palubu král se svou dcerou a královnou. Stáhl z prstu zlatý prsten s červeným rubínem, rozmáchl se a velikým obloukem ho odhodil do moře.

Mladý rybář se nedíval na krále ani na královnu. Zadíval se na princeznu a jenom vzdychl:

„Ta je krásná!“

A už z ní nespustil oči.

Sotva prsten zmizel pod hladinou, mladý rybář se vrhl do vln, aby ho vylovil.

„Bratře, bratříčku,“ volala za ním jeho sestra, „vrať se, moc tě prosím!“

Avšak rybář ji neslyšel. Plul stále hlouběji a hlouběji, už byl tak hluboko, jako ještě nikdy žádný jiný člověk nebyl, a v polotmě šeré hlubiny hledal na dně mezi útesy zlatý prsten s červeným rubínem. Dech se mu začal krátit, a rychle se vynořil. Potopil se podruhé, ale ať hledal, jak hledal, prsten nenašel.

Když se vynořil z hlubin potřetí, slunce už se naklánělo nad moře. Králova bílá loď zdvihla kotvu a pomalu zamířila k pobřeží, ostatní lodě a čluny za ní. Na palubě bílé lodi zůstala jen princezna; stála na zádi a mávala mladému rybáři hedvábným šátkem.

Chlapec hledal prsten celé dva dny. Potápěl se znovu a znovu, prohledával v hlubinách každé skalisko a každou lasturu, ale nadarmo. Když třetího dne uviděl, že se slunce začíná naklánět k obzoru, pochopil, že už prsten nenajde; neboť králova lhůta skončí ve chvíli, kdy slunce sklouzne do moře. Chtělo se mu křičet, plakat, volat, prosit slunce, aby se zastavilo, ale věděl přespříliš dobře, že by to bylo marné. Náhle si v zoufalství vzpomněl na delfína, o kterém mu otec tak často vyprávěl.

Vyšvihl se na palubu své loďky, naklonil se nad moře a zvolal ze všech sil:

„Delfíne, delfíne! Pomoz mi, prosím tě!“

Delfín se vynořil, jako by už čekal nablízku. Pohlédl na mládence a zeptal se lidským hlasem:

„Copak se děje, synáčku? Potřebuješ něco?“

Mladý rybář řekl rychle:

„Španělský král hodil do moře prsten a slíbil, že dá svou dceru tomu, kdo ho vyloví. Kdybys jen věděl, jak je princezna krásná! Nemohu bez ní žít, nemohu bez ní být už nikdy šťasten. Dva dny jsem se potápěl od rána do večera, ale prsten jsem nenašel. Delfíne, příteli, moc tě prosím, pomoz mi! Přines mi zlatý prsten s červeným rubínem!“

Delfín odpověděl:

„Počkej malou chvíli, synku. Přinesu ti ten prsten, když po něm tak toužíš. Ale bojím se, že ti nepřinese štěstí. Nechceš si to ještě rozmyslet?“

„Nechci,“ vykřikl mladý rybář. „Slunce už brzy zapadne a králova lhůta skončí! Když mu nepřinesu prsten do západu slunce, už nikdy princeznu neuvidím a utrápím se steskem!“

Delfín se potopil a mladý rybář zatím bez dechu pozoroval, jak se slunce níží víc a víc. Netrvalo dlouho a delfín se vynořil z pěny. Podal rybáři zlatý prsten s červeným rubínem a řekl:

„Tady máš, co jsi žádal. Kdybys mě ještě někdy potřeboval, zavolej mě. Mám velký strach, že to bude dřív, než si myslíš.“

Rybář poděkoval a na plné plachty zamířil k pobřeží. Vběhl do své chatrče, objal sestřičku a zvolal:

„Podívej se, mám ho! Mám zlatý prsten s červeným rubínem! Hned poběžím do královského paláce a ožením se s princeznou!“

„Bratříčku,“ řekla sestra, „rozmysli si to. Král není dobrý, je lakomý a ješitný. Opravdu si myslíš, že dá svou jedinou dceru chudému rybáři? Nechoď tam, moc tě prosím, zůstaň doma se mnou!“

„Z čeho máš strach?“ řekl rybář. „Král to přece slíbil a svůj slib musí dodržet!“

A hned se rozběhl do města.

Král nechtěl věřit svým očím. Prohlížel si prsten, byl to opravdu jeho zlatý prsten s červeným rubínem. Co teď?

„Jsi statečný a odvážný,“ řekl konečně, „a tvůj čin si zaslouží odměnu. Dám ti za prsten truhlu zlaťáků.“

Mladý rybář však vykřikl netrpělivě:

„Ale já nechci zlato! Slíbil jsi, že dáš princeznu tomu, kdo přinese tvůj prsten! A já jsem ti ho přinesl!“

Král se zamračil.

„Ano, to jsem slíbil. Ale snad si nemyslíš, že dám svou jedinou dceru nějakému nuzákovi! Jestliže si chceš královskou dceru opravdu zasloužit, musíš mi přinést truhlu plnou perel, drahých kamenů, safírů a diamantů. Do té doby tě nechci vidět!“

A přikázal strážcům, aby chudáka vyvedli z paláce. Rybář stál před bránou, zoufalý ponížením a křivdou. Ještě naposled se obrátil k pyšnému paláci a v nejhořejším okně spatřil princeznu, jak mu mává hedvábným šátkem.

Pomalu zamířil zpátky domů. Vešel do chatrče a s hlavou svěšenou řekl své sestře:

„Král mě dal vyhnat z paláce. A nedá mi svou dceru, dokud mu nepřinesu truhlu plnou perel a vzácných kamenů.“

Sestřička ho pohladila a snažila se ho utěšit:

„Netrap se, bratříčku. Říkala jsem ti přece, že to není dobrý král! A na princeznu zapomeň, ta není pro tebe. Vyber si některou rybářskou dívku z vesnice, copak nejsou stejně krásné jako princezna?“

Mladý rybář jako by ji neslyšel. Dva dny a dvě noci bloudil po břehu a přemýšlel, jak získat truhlu plnou perel a drahých kamenů. Vydat se do světa? Přeplout moře a hledat v cizích zemích poklady? Ponořit se na mořské dno k potopeným korábům a hledat v jejich troskách?

Třetího dne zahlédl v dálce na hladině stín veliké ploutve a vzpomněl si na delfína.

„Delfíne, příteli,“ vykřikl, „přijď mi na pomoc!“

Ploutev se rozletěla ke břehu jako šíp. Z pěny příboje se vynořil delfín a zeptal se lidským hlasem:

„Potřebuješ něco, synáčku?“

„Prosím tě,“ řekl mladý rybář utrápeně, „moc tě prosím, pověz mi, kde najdu truhlu plnou perel a drahých kamenů! Když ji nenajdu, nedá mi král svou dceru za ženu. Kdybys ji jenom viděl, jak je krásná! Nemohu bez ní žít, umřu bez ní steskem!“

Delfín řekl tiše:

„Počkej chvilku, synáčku. Přinesu ti bednu plnou perel a drahých kamenů, když ji tolik chceš. Ale myslím si, že ti nepřinese štěstí.“

Nečekal na odpověď a ponořil se do mořských hlubin. Netrvalo dlouho a objevil se znovu. Na hlavě nesl truhlu, pokrytou chaluhami, mořskými řasami a škebličkami. Položil ji do písku na břehu.

„Tady máš svou truhlu perel a vzácných kamenů. A nezapomeň: kdybys mě někdy potřeboval, stačí zavolat. Jenom se bojím, že to bude dřív, než čekáš.“

Mladý rybář poděkoval, vzal truhlu na rameno a vrátil se domů, do své chatrče, kde voněly šupiny ryb v rybářské síti. Položil truhlu na hliněnou podlahu, objal svou sestru a řekl šťastně:

„Podívej, sestřičko, mám truhlu plnou perel a vzácného kamení. Ráno ji odnesu králi. Teď už mi bude muset dát svou dceru za ženu, ať chce, či nechce!“

„Král je zlý a ješitný,“ odpověděla rybářova sestra. „I když mu přineseš, co žádal, nedá ti svou dceru, protože pořád jsi pro něj jen obyčejný chudý rybář! Prosím tě, nechoď do královského paláce, zůstaň tady se mnou!“

Rybář však nedbal jejích rad. Ráno vzal truhlu a zamířil do města, do královského paláce. Král otevřel truhlu, nabíral do dlaně bílé perly i drahokamy a zamyšleně je zase propouštěl mezi prsty. Po dlouhé chvíli zdvihl hlavu, pohlédl na rybáře a zeptal se přísně:

„Kde jsi vzal takový poklad?“

„Moře mi ho darovalo,“ odpověděl rybář podle pravdy.

„Lžeš!“ zahřímal král. „Jsi lhář a zloděj! Přiznej, komu jsi uloupil to bohatství!“

„Moře mi ho darovalo,“ odpověděl rybář znovu.

Král zavolal stráže a přikázal jim, aby vsadili rybáře do nejtemnějšího vězení. Když ho odváděli, rybář se ještě naposled otočil a spatřil princeznu. Stála ve dveřích a v očích měla slzy.

Když se mladý rybář nevrátil domů ani dlouho do noci, sestřička poznala, že ho potkalo něco zlého. Za úsvitu se vydala do města a zamířila ke královskému paláci. Vyptávala se stráží, co se stalo s mladým rybářem, a tak se kousek po kousku dozvěděla pravdu. Prosila strážce, aby ji pustili ke králi, ale vysmáli se jí. Prosila je znovu, aby směla promluvit s královnou nebo s princeznou, ale už jí ani neodpověděli. Zůstala u brány dva dny a dvě noci, než pochopila, že tu nic nepořídí. Smutně se vrátila do chatrče na konci rybářské vesnice. Sotva ráno vyšlo slunce, odvázala loď a vyplula na moře. Když se jí břeh ztrácel v dálce, spustila kotvu a zvolala:

„Delfíne, delfíne! Volá tě sestra chudého rybáře, prosím tě, přijď!“

Její hlas ještě ani nedozněl nad vlnami, a už se z pěny vynořil delfín.

„Copak si přeješ, krásko? Stalo se něco?“

„Stalo se,“ zavzlykala sestřička, „že král dal uvrhnout mého bratra do vězení! Prosím tě, pomoz mému bratříčkovi! Když to neuděláš ty, nikdo jiný to nedokáže. Pomoz mu a já pro tebe udělám všechno na světě!“

„Opravdu všechno?“ zeptal se delfín. „A když tě požádám, aby sis mě vzala za muže, uděláš to?“

„Udělám,“ odpověděla rybářova sestřička, „protože vím, že máš dobré srdce. Tisíckrát lepší než španělský král!“

„Nebudeš litovat,“ řekl delfín. „Věř mi, že v mém království budeš šťastnější než nahoře mezi lidmi. A teď mě dobře poslouchej. Zítra pojede podle břehu princezna na bílé lodi. Postav se na skálu, aby tě viděla. Promluví na tebe a vezme tě k sobě na loď. O další se už postarám.“

Rybářova sestra se vrátila pomalu domů, do své chatrče. Celou noc ani oka nezamhouřila, nemohla se dočkat svítání. Sotva se začalo rozednívat, vystoupila na skálu nad mořem a čekala. Netrvalo dlouho a spatřila na obzoru krásnou bílou loď. Plula blíž a blíž, už proplouvala podle břehu. Na palubě stála princezna a dívala se na rybářské čluny a sítě, které se sušily v slunci. Spatřila dívku na skále a zavolala na ni:

„Proč stojíš na té vysoké skále? A proč jsi tak smutná?“

Rybářova sestra jí odpověděla:

„Jak bych nebyla smutná! Král vsadil mého bratra do vězení a chce ho utrápit hladem a žízní!“

Princezna přikázala, aby loď přirazila ke břehu, a pozvala rybářovu sestru na palubu. Objala ji a řekla:

„Kdybys jen věděla, jakou mám radost, že tě potkávám! Věř mi, tak ráda bych měla tvého bratra za muže! Avšak můj otec to nedovolí a žádá, abych se provdala za francouzského krále.“

„Moc ráda bych ti pomohla,“ řekla rybářova sestra, „ale nevím jak. A co se stane s mým bratrem? Přece ho nemůžeme nechat ve vězení!“

Princezna si jen povzdychla.

Velká bílá loď zamířila na širé moře. Pobřeží se změnilo v úzkou tenkou čáru na obzoru a brzy zmizelo docela. Znenadání zvolal plavec na přídi:

„Podívejte se na toho obrovského delfína! Krouží kolem lodi a je pořád blíž a blíž!“

Princezna i rybářova sestra si zaclonily dlaní oči a vykřikly. Delfín nesl na hřbetě mladého rybáře; připlul s ním až k lodnímu boku a mladý muž vystoupil na palubu. To bylo uvítání! Sestřička ho objala a rozplakala se radostí, princezna ho vzala za obě ruce a prosila ho, aby jí odpustil.

Potom delfín požádal lodníky, aby mu hodili z paluby dlouhé lano, a odtáhl loď daleko, předaleko, až ke vzdálenému ostrovu. Tam v malé rybářské vesnici se rybář oženil s princeznou a postavil si nad mořem dům z bílého kamene.

Když byl dům hotov, řekl delfín rybářově sestře:

„Pojď, teď ti ukážu své království.“

Dívka mu usedla na hřbet a delfín odplul k malému ostrůvku. Zamířil k úzkému zálivu, kolem kterého se tyčily vysoké skály. Tam se delfín zastavil a řekl:

„Je čas, aby ses rozhodla. Pověz mi: chceš se vrátit zpátky k lidem, nebo chceš žít se mnou v mém podmořském království? Nebudu ti zazlívat, když se vrátíš ke svým, protože tě nechci k ničemu nutit. Musíš se rozhodnout sama.“

Dívka nezaváhala ani na chvilku a odpověděla:

„Chci jít s tebou. Slíbila jsem ti to a slib dodržím.“

Delfín s dívkou na hřbetě se ponořil do zelené vody zátoky. Sotva se nad nimi hladina zavřela, rybářova sestra se proměnila v krásného štíhlého delfína. Chvíli si hráli v tiché vodě, vyskakovali nad vlny a radovali se z moře a slunce. Potom delfín zamířil se svou ženou na širé moře; potápěli se stále hlouběji a hlouběji, voda kolem nich byla temnější a temnější, ale pak se najednou rozzářila a oba delfíni se ocitli ve velkém podmořském městě. Všude bylo plno ryb; proplouvaly po ulicích, vplouvaly do oken a zase z nich vyplouvaly, ryby nevídaných barev a tvarů, velké jako loď i drobounké jako olivový lístek. A všechny zdravily delfína jako svého krále a jeho ženu jako královnu. Nakonec oba delfíni vpluli do nádherného zámku, jehož zdi byly vykládány svítivými mušlemi. Od té chvíle žili oba šťastně a spokojeně v podmořském městě, jen čas od času se vynořili k hladině a radovali se ze slunce, větru a pěny na vlnách.

Stejně šťastně žil i mladý rybář s princeznou v bílém domě nad rybářskou vesnicí. Každé ráno za úsvitu vyjížděl rybář na moře a vždycky se vracel s lodí plnou ryb. Ostatní rybáři se s novými sousedy brzy spřátelili; a kdykoli uviděli rybářovu ženu, tajili dech a žasli nad její krásou. Když byli sami mezi sebou, často si říkali:

„Ta mladá nevěsta je tak krásná, až člověku srdce usedá. Určitě to musí být nějaká princezna!“

A možná mu ji i trochu záviděli.

Mladý rybář ani jeho žena netušili, že se k jejich domovu blíží nebezpečí. Král brzy zjistil, že princezna zmizela, a rozhodl se, že ji najde stůj co stůj. Vyslal na všechny strany zvědy a přikázal jim, aby přivedli princeznu zpátky. Zvědové prohledali celé království, každou vesnici i každou samotu vysoko v horách, prohledali odlehlé kraje i velká města, pátrali v rybářských vesnicích, v lesích i v nížinách. Vypluli na moře a prohledávali každý ostrov a ostrůvek, nevynechali ani jedinou skálu, jež vyčnívala z moře. Nakonec připluli i na malý a ztracený ostrov, kde žil rybář s královskou dcerou. Zvědové rozmlouvali s rybáři i s jejich ženami; od nich se doslechli, že v bílém domě nad vesnicí žije mladý rybář se ženou tak krásnou, že krásnější nemůže být snad ani princezna.

Vyčkali, až rybář odjel s lodí na lov, a vydali se k bílému domu. Uctivě pozdravili princeznu a řekli:

„Paní, jsme obchodníci z daleké země a přivážíme vzácné látky i šperky. Nechceš si nějaké koupit?“

Princezna se však usmála a odpověděla:

„Nepotřebuji ani vzácné látky, ani šperky. Ale nemáte něco, čím bych udělala radost svému muži?“

Zvědové se dorozuměli pohledem a řekli:

„Máme mnoho věcí, které by ho jistě potěšily, ale všechno naše zboží je na lodi. Pojď s námi, můžeš si vybrat, co se ti jen zlíbí, prodáme ti to za poloviční cenu.“

Princezna netušila zradu a vydala se s nimi na loď. Zatímco si prohlížela prsteny a zlaté řetězy, plavci vytáhli kotvu a zamířili na širé moře. Když to princezna zjistila, bylo už pozdě, ostrov se dávno ztratil v nedohlednu. Začala plakat a naříkat tak žalostně, že zvědové sklonili hlavu a řekli zahanbeně:

„Princezno, na nás se nehněvej, plníme jen rozkazy tvého otce. Je to náš král a my ho musíme poslouchat.“

Pluli na plné plachty sedm dní a sedm nocí, až přirazili ke španělskému pobřeží. Sedli na koně, princeznu vzali mezi sebe a zamířili ke královskému paláci.

Když se mladý rybář vrátil z lovu, našel dům prázdný. Hledal svou krásnou ženu po celém ostrově, dva dny běhal od břehu ke břehu a volal její jméno, avšak nikdo mu neodpovídal. Teprve třetího dne mu prozradili rybáři z vesnice, že ji viděli, jak vstupuje na palubu kupecké lodi; potom už ji nikdo nespatřil.

Zoufalý rybář odplul na širé moře, stáhl plachtu a zvolal nad nekonečnou mořskou hladinou:

„Delfíne, můj drahý delfíne, přijď mi na pomoc!“

Trvalo chvíli, než se voda u přídě rozčeřila a z hlubiny se vynořili dva delfíni. Jeden z nich řekl:

„Copak si přeješ, synáčku?“

A druhý zvolal:

„Bratříčku, máš nějaké trápení?“

„Potkalo mě neštěstí,“ řekl smutně rybář. „Cizí kupci odvezli na lodi mou ženu, určitě to byli lidé španělského krále. Pomozte mi, moc vás prosím. Vraťte mi ji, nebo se utrápím k smrti.“

„Tentokrát to nebude snadné,“ řekl větší delfín, „ale neměj strach, přivedeme ti ji zpátky. Jenom musíš mít trpělivost, protože to může trvat dlouho, hodně dlouho. Vrať se domů a čekej.“

Mladý rybář neměl ani čas poděkovat, oba delfíni se ponořili a zmizeli v hlubině. Připluli až ke skalnatému ostrůvku, do zeleného zálivu, v němž se před časem proměnila rybářova sestřička v delfínovu ženu.

Delfín řekl:

„Teď je na tobě, abys pomohla svému bratrovi. Musíš na sebe znovu vzít lidskou podobu a vydat se ke králi. Řeknu ti, co všechno uděláš; ale bojím se, že se ke mně už nevrátíš.“

Obeplula ho malým obloukem a řekla tiše:

„Ty jsi můj manžel a já jsem s tebou šťastná. Vrátím se.“

Delfín ji vzal na hřbet, prohnul se jako luk a prudce ji vymrštil z vody. Dopadla do písku mezi skály a proměnila se v mladou ženu, tisíckrát krásnější, než byla kdysi. Potom zamířil delfín na širé moře a žena mu mávala tak dlouho, dokud nezmizel.

Když se jí ztratila z očí i poslední rýha na hladině, obrátila se a spatřila u skály loď. Vstoupila na palubu, vytáhla kotvu a odplula ke španělskému břehu.

V královském městě vyvolala její krása veliký úžas. Lidé se sbíhali, aby ji viděli, a hovořili o ní ve dne v noci. Vyprávění o krásné cizince se dostalo i do královského paláce; a všichni líčili její krásu slovy tak nadšenými, že sám král zatoužil ji spatřit. Přikázal sluhům, aby ji pozvali do paláce; když ji uviděl, velmi se podivil, neboť poznal, že cizinka je ještě krásnější, než ji líčili jeho dvořané.

Chvíli se na ni díval a potom řekl:

„Krásná cizinko, z jaké šťastné země přicházíš do mého města?“

„Můj otec vládne říši sedmi království a poslal mě,“ odpověděla rybářova sestra, „abych obeplula všechna moře světa. Poznala jsem už mnoho moří a zemí, teď bych si ráda prohlédla i tvoje království.“

Král nemohl spustit oči z krásné tváře své návštěvnice. Srdce se mu rozbušilo v hrudi.

„Vítám tě ve španělské zemi, krásná cizinko. Uděláš mi velikou radost, když zůstaneš v mém paláci tak dlouho, jak se ti jen zlíbí. Princezna, moje dcera, ti ráda ukáže všechno, co budeš chtít vidět.“

Rozkázal, aby přivedli princeznu. Přišla smutná a uplakaná, s hlavou svěšenou. Celé dny trávila ve své komnatě, nevycházela ani na krok, bez přestání vzpomínala na mladého rybáře.

Vstoupila do královské síně, pohlédla na krásnou cizinku a ihned ji poznala. Slzy jí rázem oschly a šťastně se usmála.

„Prosím tě,“ řekl král, „abys byla společnicí této cizince. Je mým hostem a byl bych rád, kdybys jí ukázala všechno, co bude chtít vidět.“

Princezna ráda souhlasila. Od té chvíle byly mladé ženy bez přestání spolu, celé dny vysedávaly v palácové zahradě a nerozloučily se ani na chvíli.

Král byl spokojen. Viděl, že z tváří jeho dcery zmizel smutek, byl rád, že krásná cizinka prodlužuje pobyt v jeho paláci den po dni. Uplynul však měsíc a cizinka řekla králi:

„Už jsem viděla dost. Myslím, že brzo odjedu.“

Král pobledl a požádal svou dceru, aby ho nechala na chvíli s krásnou cizinkou o samotě. Když princezna odešla, řekl rozechvělým hlasem:

„Jsi mladá a krásná. Já jsem už téměř stařec a vlasy i vousy mám bílé. Avšak když na tebe pohlédnu, připadá mi, že mé srdce je stejně mladé jako kdysi. Tvůj otec vládne sedmi královstvím, ale ani moje země není nejchudší. Dovol mi, abych vyslal k tvému otci vyjednavače s žádostí o tvou ruku.“

Cizinka se usmála a přikývla.

„Jestliže si to doopravdy přeješ, udělej to. Mám k tobě jen jedinou prosbu: lepšího posla, než je tvá dcera, jistě nenajdeš. Když tvou žádost vyřídí ona, otec určitě nedokáže odmítnout.“

Nazítří ráno odjely obě ženy do přístavu a nastoupily na královu loď. Sedm dní a sedm nocí pluly po širém moři, až přistály u břehu malého ostrova, u rybářské vesnice, nad níž stál ve skalách bílý dům mladého rybáře.

Rybář seděl právě na prahu a díval se na moře. Když uviděl královskou loď a spatřil na palubě svou ženu a sestřičku, rozběhl se ke břehu a šťastně je objal.

Dva dny se těšili ze šťastného návratu a nikdo z nich se nemohl nabažit z nového štěstí. Třetího dne se rybáři objevily na čele vrásky.

„Co se stane,“ řekl s úzkostí, „až král pozná, že jsme ho přelstili? Určitě sem přijede a odvede vás.“

Krásná sestřička ho pohladila po vlasech a řekla mírně:

„Neměj strach. Král už se tady nikdy neobjeví.“

Potom usedla ke stolu a napsala na list papíru:

„Králi španělské země! Vládce sedmi království tě zve, aby sis přijel pro svou nevěstu, mou dceru.“

A dala dopis plavcům na královské lodi, aby ho odevzdali svému králi a pánu.

Král si přečetl dopis a nezaváhal ani na okamžik. Připravil se na cestu a hned nazítří vyplul z přístavu.

Sotva se loď ocitla na širém moři, nebe se zatáhlo a na hladině se objevily zlověstné vlny s tříští pěny. Kapitán lodi předstoupil před krále a řekl:

„Pane, přijde zlá bouře. Uděláme lépe, když se vrátíme a vyčkáme v přístavu, až se bouře utiší.“

„To nikdy nedovolím,“ vykřikl král. „Pokračuj v cestě!“

Loď plula tedy dál. Netrvalo dlouho, zdvihl se prudký vichr a roztrhal plachty na cáry. Kapitán znovu předstoupil před krále.

„Pane, ještě se můžeme pokusit o návrat. Když poplujeme dál, všichni se utopíme. Blíží se veliká bouře.“

„Máš strach?“ rozkřikl se král, aby přehlušil vytí větru. „Plujeme dál! Takový je můj rozkaz!“

Vzápětí se rozpoutala strašlivá bouře. Blesky se křižovaly na černém nebi a veliké vlny pohazovaly lodí jako skořápkou. Náhle zalila palubu obrovitá vlna a smetla krále do moře.

Zmizel ve vodní tříšti a klesal do zelených hlubin. Už ztrácel vědomí, ale tu pojednou ucítil, že ho uchopila neznámá síla a vynáší ho vzhůru. Když se vynořil na hladinu, moře bylo klidné a na nebi svítilo slunce. A král viděl, že leží na hřbetě velkého delfína.

Sotva se král vzpamatoval, promluvil delfín lidským hlasem:

„Králi španělské země, teď dobře poslouchej, co ti řeknu. Jeden mladý rybář si dvakrát zasloužil ruku tvé dcery. Ty jsi dvakrát zrušil své královské slovo. Poprvé jsi ho vyhnal, podruhé jsi ho vsadil do vězení. A když si přece jen vzal tvou dceru, vyslal jsi za ní své zvědy a ukradl jsi mu ji. Zasloužíš, abych tě nechal napospas žralokům a dravým rybám. Avšak já to neudělám, protože jsem delfín a nemám srdce tak kruté jako ty. Zachráním tě, ale musíš splnit dvě podmínky. Nejdřív mi slíbíš, že už nebudeš škodit těm dvěma mladým lidem.“

„A druhá podmínka?“ zeptal se král slabým hlasem.

„Učiníš rybáře svým nástupcem.“

Král neodpověděl, ale pak spatřil nedaleko na klidné hladině žraločí ploutev a zvolal rychle:

„Ano, slibuji!“

Delfín se rozletěl po hladině jako šíp. Po malé chvíli se král zeptal:

„A co bude s mou svatbou? Mám si vzít za ženu jednu krásnou cizinku. Její otec je vládcem sedmi království.“

Delfín se rozesmál a řekl vesele:

„Ta tvá krásná cizinka je moje žena a právě nám pluje naproti. Už ji vidíš?“

Ohromený král spatřil, jak se proti nim blíží štíhlý delfín, a zavřel oči. Už nechtěl nic vidět ani slyšet.

Trvalo dlouho, než se zase vzpamatoval. Povzdychl si a řekl:

„Králi moří, odvez mě zpátky na mou loď. Už se nechci ženit. A těm dvěma vyřiď, že splním, co jsem slíbil. Ať si tvůj rybář přijde pro královskou korunu. Na mou starou hlavu je už příliš, příliš těžká.“
